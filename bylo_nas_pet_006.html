<!DOCTYPE html>
<html lang="cs">
  <head>
    <meta charset="utf-8">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="1/2/3/4/5">
    <meta name="apple-mobile-web-app-capable" content="yes">
    <title>1/2/3/4/5</title>
    <link rel="stylesheet" href="./style/style.min.css" media="screen" integrity="sha256-1cpg/RYkJEcZJuKsZ8cbs3M2r9kOplEXHcv5iqCbmLE=">
    <meta name="nb-research" content="Tato kniha je dočasně součástí výzkumu, který nám pomůže vylepšit webové knihy. Sbíráme pouze anonymní data o tom, jak čtete knihu. Pro použití cookies potřebujeme Váš souhlas. Děkujeme! (<a href='https://www.mlp.cz/cz/o-knihovne/cisla-dokumenty-povinne-informace/povinne-dostupne-informace/cookies/'>Jaké cookies používáme?</a>)">
    <meta name="nb-research-orgs" content="Městská knihovna v Praze a Masarykova univerzita">
    <meta name="nb-research-ga" content="UA-187132260-1">
    <link rel="icon" type="image/x-icon" href="./assets/favicon.ico">
    <link rel="icon" type="image/png" sizes="16x16" href="./assets/favicon-16x16.png">
    <link rel="icon" type="image/png" sizes="32x32" href="./assets/favicon-32x32.png">
    <link rel="icon" type="image/png" sizes="48x48" href="./assets/favicon-48x48.png">
    <link rel="manifest" href="./assets/manifest.webmanifest">
    <meta name="mobile-web-app-capable" content="yes">
    <meta name="theme-color" content="#A86818">
    <meta name="application-name" content="Karel Poláček: Bylo nás pět">
    <link rel="apple-touch-icon" sizes="57x57" href="./assets/apple-touch-icon-57x57.png">
    <link rel="apple-touch-icon" sizes="60x60" href="./assets/apple-touch-icon-60x60.png">
    <link rel="apple-touch-icon" sizes="72x72" href="./assets/apple-touch-icon-72x72.png">
    <link rel="apple-touch-icon" sizes="76x76" href="./assets/apple-touch-icon-76x76.png">
    <link rel="apple-touch-icon" sizes="114x114" href="./assets/apple-touch-icon-114x114.png">
    <link rel="apple-touch-icon" sizes="120x120" href="./assets/apple-touch-icon-120x120.png">
    <link rel="apple-touch-icon" sizes="144x144" href="./assets/apple-touch-icon-144x144.png">
    <link rel="apple-touch-icon" sizes="152x152" href="./assets/apple-touch-icon-152x152.png">
    <link rel="apple-touch-icon" sizes="167x167" href="./assets/apple-touch-icon-167x167.png">
    <link rel="apple-touch-icon" sizes="180x180" href="./assets/apple-touch-icon-180x180.png">
    <link rel="apple-touch-icon" sizes="1024x1024" href="./assets/apple-touch-icon-1024x1024.png">
    <meta name="apple-mobile-web-app-capable" content="yes">
    <meta name="apple-mobile-web-app-status-bar-style" content="black-translucent">
    <meta name="apple-mobile-web-app-title" content="Bylo nás pět">
    <meta property="og:title" content="Bylo nás pět">
    <meta property="og:type" content="book">
    <meta property="og:book:author" content="Karel Poláček">
    <meta property="twitter:title" content="Karel Poláček: Bylo nás pět">
    <meta property="og:image" content="./assets/cover-1200x620.png">
    <meta property="twitter:image" content="./assets/cover-1200x1200.png">
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="about" href="about.html">
    <link rel="prev" href="./bylo_nas_pet_005.html">
    <link rel="next" href="./bylo_nas_pet_007.html">
    <meta name="nb-order" content="2">
    <link rel="self" href="bylo_nas_pet_006.html">
    <meta name="nb-identifier" content="polacek-bylo-nas-pet-f4bef2a">
    <meta name="nb-role" content="chapter">
  </head>
  <body class="content-prose nb-role-chapter nb-custom-style" data-nb-words="54886" data-nb-chars="304816">
    <nav role="doc-toc">
      <ul class="plain section">
        <li><a href="bylo_nas_pet_005.html">Upozornění pro čtenáře</a></li>
        <li><a href="bylo_nas_pet_006.html">1/2/3/4/5</a></li>
        <li><a href="bylo_nas_pet_007.html">Ediční poznámka</a></li>
        <li><a href="bylo_nas_pet_008.html">Bibliografie díla Karla Poláčka</a></li>
        <li><a href="bylo_nas_pet_009.html">Poznámky pod čarou</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./bylo_nas_pet_005.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="1" data-nb-chars="9"><span class="idea" data-nb-ref-number="1" id="idea1" data-nb-words="1" data-nb-chars="9">1/2/3/4/5</span></h1>
        <section>
          <p class="chunk" data-nb-ref-number="2" data-nb-words="151" data-nb-chars="806"><span class="idea" data-nb-ref-number="2" id="idea2" data-nb-words="151" data-nb-chars="806">Do&nbsp;školy chodím každý den kolem jednopatrového domu, na&nbsp;kterém je&nbsp;štít s&nbsp;nápisem Martin Bejval. A&nbsp;pod tím jest tiskacím písmem napsáno: Povoznictví a&nbsp;obchod uhlím. Ten nápis je&nbsp;modře a&nbsp;červeně vymalovaný a&nbsp;po&nbsp;obou stranách jsou zkřížená kladívka, což se&nbsp;mi&nbsp;velice líbí. Ale ještě více se&nbsp;mně líbí koňská hlava, co&nbsp;je&nbsp;přidělaná mezi dvěma okny v&nbsp;prvním patře. Když jsem byl malý, tak se&nbsp;mně ta&nbsp;hlava nic, ale docela nic nelíbila, jelikož jsem se&nbsp;jí&nbsp;bál. Ona má&nbsp;pořád otevřenou hubu a&nbsp;cení zuby. Ušklíbá se&nbsp;tak, jako by&nbsp;na&nbsp;mne něco věděla, počkej, ty&nbsp;kluku nezdárná, já&nbsp;to&nbsp;na&nbsp;tebe řeknu. Chodil jsem na&nbsp;ni&nbsp;žalovat, že&nbsp;se&nbsp;v&nbsp;jednom kuse na&nbsp;mne šklebí a&nbsp;já&nbsp;jí&nbsp;přece nic nedělám. To&nbsp;ona pořád začíná, ať&nbsp;si&nbsp;to&nbsp;nechá! Maminka mne musila chlácholit a&nbsp;pravila, že&nbsp;ta&nbsp;hlava mně nic nemůže udělat, jelikož je&nbsp;dřevěná.</span></p>
          <p class="chunk" data-nb-ref-number="3" data-nb-words="104" data-nb-chars="597"><span class="idea" data-nb-ref-number="3" id="idea3" data-nb-words="104" data-nb-chars="597">Ale to&nbsp;mně mohla říkat pořád a&nbsp;já&nbsp;jsem jí&nbsp;nechtěl věřit, jelikož jsem byl děsně hloupý. A&nbsp;když jsem šel kolem Bejvalů, tak jsem velice rychle utíkal. Já&nbsp;jsem si&nbsp;myslil, že&nbsp;koňská hlava povídá na&nbsp;mne šeptem všelijaké klepy. Někdy jsem poslouchal, jak šeptá: Pročs nejedl dneska polévku, takovou dobrou polévku? Já&nbsp;vím, žes trápil zrzavého kocoura Honzu, jelikož jsi mu&nbsp;přidělal na&nbsp;tlapky ořechové skořápky, a&nbsp;on&nbsp;chodil po&nbsp;baráku a&nbsp;hlučně klapal a&nbsp;byl z&nbsp;toho velice mrzutý, jak k&nbsp;tomu přijde? Nevíš, že&nbsp;cítí bolest jako ty, nedělej mu&nbsp;trampoty. A&nbsp;kdo vydloubal služce Kristýně rozinky z&nbsp;vánočky, hé!</span></p>
          <p class="chunk" data-nb-ref-number="4" data-nb-words="46" data-nb-chars="243"><span class="idea" data-nb-ref-number="4" id="idea4" data-nb-words="46" data-nb-chars="243">Já&nbsp;jsem pravil, že&nbsp;to&nbsp;není prauda a&nbsp;nech si&nbsp;to&nbsp;a&nbsp;žalobníci přijdou do&nbsp;pekla a&nbsp;čerti budou do&nbsp;nich šťouchat vidlemi, aby nežalovali. Ale ona se&nbsp;pořád šklebí a&nbsp;pořád něco šeptá tichým hlasem, však já&nbsp;popadnu klican a&nbsp;bácnu ji, aby se&nbsp;nešklebila.</span></p>
          <p class="chunk" data-nb-ref-number="5" data-nb-words="139" data-nb-chars="750"><span class="idea" data-nb-ref-number="5" id="idea5" data-nb-words="139" data-nb-chars="750">Nýčko však už&nbsp;jsem velký, pročež jsem chytrý a&nbsp;vím, že&nbsp;koňská hlava se&nbsp;mně neposmívá, ona to&nbsp;dělá jen tak a&nbsp;já&nbsp;jsem se&nbsp;s&nbsp;ní&nbsp;skamarádil. Když jdu do&nbsp;školy, tak jí&nbsp;pravím: Nazdar! a&nbsp;ona taky praví: Nazdar! Na&nbsp;jaře se&nbsp;mne ptá, budou-li dneska kuličky nebo se&nbsp;bude hrát tyčkrle<sup id="fnref:1"><a href="#fn:1" class="footnote-ref" role="doc-noteref">1</a></sup>. Nebo se&nbsp;snad bude na&nbsp;hřišti prohánět meruna, a&nbsp;tudíž mne napomíná, abych nezapomněl mičudu napumpovat. Já&nbsp;na&nbsp;to&nbsp;pravím: Děkan, nezapomenu! V&nbsp;létě by&nbsp;chtěla vědět, co&nbsp;bude s&nbsp;koupáním. Jestli se&nbsp;jde dneska ke&nbsp;Kalhotám, nebo ke&nbsp;Klobouku. Na&nbsp;podzim by&nbsp;chtěla jít s&nbsp;námi pouštět draka nebo dělat ohníčky a&nbsp;v&nbsp;zimě dělat sněhuláka nebo sáňkovat nebo na&nbsp;kluziště. Já&nbsp;vidím, že&nbsp;by&nbsp;s&nbsp;námi chtěla chodit, ale který hoch by&nbsp;chtěl chodit s&nbsp;dřevěnou koňskou hlavou, ať&nbsp;si&nbsp;zůstane, kde je.</span></p>
          <p class="chunk" data-nb-ref-number="6" data-nb-words="163" data-nb-chars="857"><span class="idea" data-nb-ref-number="6" id="idea6" data-nb-words="163" data-nb-chars="857">A&nbsp;školu máme pěknou novou a&nbsp;my&nbsp;máme taktéž pana učitele Veselíka, on&nbsp;nosí zlaté brejle a&nbsp;o&nbsp;přestávce jí&nbsp;housku a&nbsp;čte si&nbsp;v&nbsp;knížce, a&nbsp;když vidí nezdobu, tak uloží trest, jemu je&nbsp;to&nbsp;fuk. O&nbsp;přestávce býváme na&nbsp;dvoře a&nbsp;někteří žáci děsně řvou a&nbsp;já&nbsp;taktéž. Na&nbsp;tom dvoře nás jednou vyfotografoval pan Potůček, co&nbsp;se&nbsp;dobře učí a&nbsp;dávají pozor, ti&nbsp;seděli v&nbsp;první řadě, pan učitel seděl uprostřed a&nbsp;přespolní zajíci stáli a&nbsp;koukali se. Já&nbsp;mám tu&nbsp;podobenku zarámovanou a&nbsp;visí nad pohovkou, co&nbsp;si&nbsp;na&nbsp;ni&nbsp;nesmí nikdo sednout, jenom teta Anděla, co&nbsp;po&nbsp;ní&nbsp;budeme dědit, a&nbsp;ona to&nbsp;ví, pročež má&nbsp;na&nbsp;nás děsného vzteka. Pročež se&nbsp;posadí a&nbsp;kouká se&nbsp;velice přísně. Vedle mne sedí Éda Kemlink, co&nbsp;s&nbsp;ním chodím, nalevo pak Páta Karel, co&nbsp;s&nbsp;ním vůbec nechci chodit, on&nbsp;je&nbsp;žalobníček, žaluje, nic si&nbsp;nevyžaluje. A&nbsp;nikomu nic nedá, protože je&nbsp;lakomec, ale sám loudit umí. Ale přijď si!</span></p>
          <p class="chunk" data-nb-ref-number="7" data-nb-words="75" data-nb-chars="436"><span class="idea" data-nb-ref-number="7" id="idea7" data-nb-words="75" data-nb-chars="436">Když naše maminka ten obrázek uviděla, tak se&nbsp;smála, že&nbsp;mám na&nbsp;hlavě šešulku jako papoušek, a&nbsp;říkala, že&nbsp;jednou budu mít pěknou památku. Tatínek bručel, že&nbsp;se&nbsp;za&nbsp;hlouposti vyhazují peníze a&nbsp;že&nbsp;to&nbsp;nebude trpět. Jeden, povídal, neví, kam dřív, a&nbsp;vy&nbsp;se&nbsp;tu&nbsp;necháte vypodobnit. Učitelé, povídal, si&nbsp;myslí, že&nbsp;jsem milionář, jim je&nbsp;hej, mají své jisté, ale mně lidi neplatí. „Tak už&nbsp;nebruč,“ pravila maminka, „bručáku. A&nbsp;nekaz dítěti radost.“</span></p>
          <p class="chunk" data-nb-ref-number="8" data-nb-words="27" data-nb-chars="153"><span class="idea" data-nb-ref-number="8" id="idea8" data-nb-words="27" data-nb-chars="153">„Uvidím, jak se&nbsp;mně odslouží,“ pravil tatínek a&nbsp;šel si&nbsp;lehnout. On&nbsp;vždycky po&nbsp;obědě spí a&nbsp;to&nbsp;si&nbsp;přikryje obličej Národní politikou, aby naň nešly mouchy.</span></p>
          <p class="chunk" data-nb-ref-number="9" data-nb-words="320" data-nb-chars="1797"><span class="idea" data-nb-ref-number="9" id="idea9" data-nb-words="320" data-nb-chars="1797">Pan učitel mne chválí, že&nbsp;se&nbsp;chovám mravně a&nbsp;že&nbsp;mám dobrou hlavu, pročež mu&nbsp;nosím sešity domů. Písmo mám nejlepší z&nbsp;celé třídy, vnější úprava písemných prací velmi úhledná. Píšu krásněji než Kolorenč František, co&nbsp;je&nbsp;první ve&nbsp;třídě, ale často schází, má&nbsp;škrofle<sup id="fnref:2"><a href="#fn:2" class="footnote-ref" role="doc-noteref">2</a></sup> a&nbsp;taky měl přiušnice. Já&nbsp;si&nbsp;přinesl ze&nbsp;školy vši, měl jsem jich plnou hlavu. Nikdo neměl tolik vší, ani Zilvar, co&nbsp;ostává v&nbsp;chudobinci. Maminka pravila, že&nbsp;si&nbsp;musí zoufat, a&nbsp;česala mě. Naši říkají, že&nbsp;půjdu na&nbsp;študije, abych byl pánem a&nbsp;nemusil pakovat bedny jako tatínek. Náš Ladislav, ten nejstarší, taky měl jít na&nbsp;študije, ale nešlo mu&nbsp;měřictví a&nbsp;kouřil retka. Tak mu&nbsp;vzali študenta do&nbsp;domu, aby s&nbsp;ním opakoval, ale Láďa stejně nic neuměl, kradl v&nbsp;krámě bonbóny a&nbsp;rozdával je&nbsp;ďoučatům, aby s&nbsp;ním chodily. Tak ho&nbsp;vyzdvihli ze&nbsp;študijí a&nbsp;dali ho&nbsp;na&nbsp;kupectví do&nbsp;Mostu, aby se&nbsp;naučil německy. Zpočátku se&nbsp;mu&nbsp;to&nbsp;nelíbilo a&nbsp;psal, aby ho&nbsp;zase vzali domů, že&nbsp;už&nbsp;bude dělat dobrotu, a&nbsp;aby mu&nbsp;poslali učebnice, že&nbsp;se&nbsp;bude soukromě připravovat do&nbsp;vyšší třídy. Tatínek mu&nbsp;odpověděl, milý Ladislave, to&nbsp;by&nbsp;tak hrálo, měl jsem s&nbsp;tebou uznání dost, na&nbsp;mně peří neroste, teď je&nbsp;s&nbsp;učením utrum, a&nbsp;uslyším-li na&nbsp;tebe stížnost, vezmu hůl, až&nbsp;se&nbsp;vyučíš, dá-li Pánbůh, převezmeš po&nbsp;mně kvelb. Já&nbsp;jsem to&nbsp;psaní nesl na&nbsp;poštu, úředníci tam razítkovali, až&nbsp;to&nbsp;bouchalo, to&nbsp;se&nbsp;mně líbilo. Tak se&nbsp;náš Láďa spokojil, poslal domů prádlo, k&nbsp;němuž bylo přiloženo psaní, že&nbsp;se&nbsp;mu&nbsp;kondice zamlouvá, taktéž pan šéf je&nbsp;s&nbsp;ním spokojen, moji drazí, pošlete mně příležitostně něco na&nbsp;přilepšenou, všechny vás vroucně líbám, taky Mančinku, zda táž už&nbsp;umí chodit? Já&nbsp;jsem to&nbsp;psaní předčítal našemu kocourovi, co&nbsp;tomu říkáš, Honzo? Zda se&nbsp;ti&nbsp;taktéž zamlouvá kondice? Avšak kocour nic neřekl, jenom se&nbsp;šklebil, lízal si&nbsp;břicho a&nbsp;pak vyskočil oknem, aby se&nbsp;vydal na&nbsp;toulky.</span></p>
          <p class="chunk" data-nb-ref-number="10" data-nb-words="196" data-nb-chars="1102"><span class="idea" data-nb-ref-number="10" id="idea10" data-nb-words="196" data-nb-chars="1102">Naši si&nbsp;myslí, že&nbsp;až&nbsp;budu velký, že&nbsp;budu sedět na&nbsp;kanceláři v&nbsp;teple, lidi budou přede mnou smekat, ale já&nbsp;budu olizovat kolky. A&nbsp;budu si&nbsp;posílat pro párek. To&nbsp;se&nbsp;mi&nbsp;nechce líbit. Nejraději bych sloužil u&nbsp;Bejvalů za&nbsp;pacholka, neboť bych nosil koženou zástěru a&nbsp;v&nbsp;uchu bych měl mosaznou náušnici proti uhranutí jako Jakub, Bejvalův čeledín. Tak bych kráčel podle vozu hezky zvolna a&nbsp;zeširoka, mával bych bičem a&nbsp;pro sebe si&nbsp;hvízdal. Několikrát jsem zkoušel chodit jako pacholek Jakub a&nbsp;teď už&nbsp;to&nbsp;umím. Taky pískat jsem se&nbsp;naučil, koně to&nbsp;mají rádi, ale musí v&nbsp;tom být smutná nota. Oni pak otáčejí po&nbsp;kočím hlavu a&nbsp;dívají se&nbsp;naň svýma krásnýma, tmavýma očima. Někdy si&nbsp;Jakub zastrčí násadku do&nbsp;holínky a&nbsp;staví se&nbsp;u&nbsp;Friedmannů na&nbsp;kořauku. Nejdříve se&nbsp;podívá sklenkou proti světlu, pak rychle překotí do&nbsp;sebe kořauku, zavrtí hlavou a&nbsp;udělá brr! Tuhle se&nbsp;maminka divila, jak mi&nbsp;nalila kávu, tak jsem se&nbsp;na&nbsp;hrnek podíval proti světlu, pak jsem se&nbsp;napil, udělal jsem brr! a&nbsp;jako bych si&nbsp;utřel vousy. Maminka se&nbsp;ptala: „Co to&nbsp;děláš za&nbsp;uličnictví, uličníku jeden uličnická, chceš, abych na&nbsp;tebe vzala kverlačku?“</span></p>
          <p class="chunk" data-nb-ref-number="11" data-nb-words="3" data-nb-chars="23"><span class="idea" data-nb-ref-number="11" id="idea11" data-nb-words="3" data-nb-chars="23">„Nechci,“ odvětil jsem.</span></p>
          <p class="chunk" data-nb-ref-number="12" data-nb-words="131" data-nb-chars="704"><span class="idea" data-nb-ref-number="12" id="idea12" data-nb-words="131" data-nb-chars="704">Jakub je&nbsp;nemluva, s&nbsp;lidmi moc řečí nenadělá, jeho řeč je&nbsp;hm, jó, tak, nó, inu a&nbsp;podobně. Zato však rozumí koňské řeči a&nbsp;koně si&nbsp;před ním musejí dávat pozor, aby se&nbsp;neprozradili. Pozoroval jsem, že&nbsp;když stojí před krámem pana Friedmanna, tak si&nbsp;šeptají, a&nbsp;já&nbsp;vím co. Že&nbsp;Jakub se&nbsp;oddává alkoholu, což škodí zdraví a&nbsp;vede ke&nbsp;skotáctví. Já&nbsp;bych také rád rozuměl koňské řeči a&nbsp;žádal jsem Jakuba, aby mne tomu naučil, že&nbsp;mu&nbsp;za&nbsp;to&nbsp;dám svou sbírku nerostů. Jakub se&nbsp;smál a&nbsp;odpověděl: „Inu!“ Tak jsem mu&nbsp;řekl: „Nechte si&nbsp;to, když jste takový, a&nbsp;já&nbsp;umím koňskou řeč sám od&nbsp;sebe, abyste věděl. Právě před chvilkou jsem slyšel, jak Lyska řekla Grošovatému: Máme pána ochlastu.“ Jakub se&nbsp;ještě víc smál a&nbsp;řekl: „Toť!“</span></p>
          <hr>
          <p class="chunk" data-nb-ref-number="13" data-nb-words="90" data-nb-chars="556"><span class="idea" data-nb-ref-number="13" id="idea13" data-nb-words="90" data-nb-chars="556">Můj nejmilejší přítel se&nbsp;nazývá Bejval Antonín, protože jsme s&nbsp;Tondou jedna ruka. Taktéž si&nbsp;půjčujeme knížky. On&nbsp;má&nbsp;plničký kufr indiánek, jako jest: Morová rána v&nbsp;Praze, Vpád Pasovských a&nbsp;Bílá paní rožmberská. Na&nbsp;jedné jest obrázek s&nbsp;nápisem „Dvacaterák se&nbsp;obořil na&nbsp;knížete“. Veliký jelen se&nbsp;již již chystá parohy probodnout knížete pána, vtom však jeho věrný myslivec vystřelil smrtící ránu, čímž si&nbsp;zavázal knížete k&nbsp;vděčnosti. Taky má&nbsp;Tonda sharkovky a&nbsp;kliftónek<sup id="fnref:3"><a href="#fn:3" class="footnote-ref" role="doc-noteref">3</a></sup> habaděj. Všecko má, protože pan Bejval říká, že&nbsp;si&nbsp;potrpí na&nbsp;vzdělání a&nbsp;nelituje groše.</span></p>
          <p class="chunk" data-nb-ref-number="14" data-nb-words="96" data-nb-chars="532"><span class="idea" data-nb-ref-number="14" id="idea14" data-nb-words="96" data-nb-chars="532">Tonda má&nbsp;převzít povoznictví po&nbsp;svém otci a&nbsp;slíbil mně, že&nbsp;by&nbsp;pak si&nbsp;mne vzal za&nbsp;pacholka. To&nbsp;by&nbsp;bylo pěkné. Jenomže sám Tonda nechce zůstat doma, ale míní se&nbsp;odebrat do&nbsp;světa, protože je&nbsp;vynálezcem. On&nbsp;vynalezl takové palčivé sklíčko. Když svítí slunce, tak říká: „Dej sem ruku, já&nbsp;ti&nbsp;něco ukážu, ale nesmíš se&nbsp;dívat, protože bys mně vynález prozradil.“ Tak podržíš ruku, chvilku nic, ale za&nbsp;chvilku zařveš bolestí a&nbsp;na&nbsp;ruce máš červený flíček. Tonda říká, že&nbsp;až&nbsp;bude velký, že&nbsp;za&nbsp;ten vynález dostane houf peněz a&nbsp;koupí si&nbsp;motorku.</span></p>
          <p class="chunk" data-nb-ref-number="15" data-nb-words="165" data-nb-chars="987"><span class="idea" data-nb-ref-number="15" id="idea15" data-nb-words="165" data-nb-chars="987">Jeho otec, pan Martin Bejval, je&nbsp;ze&nbsp;všech nejsilnější. Každému se&nbsp;postaví bez bázně, každého přepere. On&nbsp;mně připadá jako Lamželezo, Drtimosaz a&nbsp;Skopcenakopec, jak jsem to&nbsp;četl v&nbsp;jedné knížce, co&nbsp;nám půjčuje pan učitel ze&nbsp;školní žákovské knihovny a&nbsp;musí se&nbsp;v&nbsp;pořádku odvést, jinak rodiče neb jejich zástupci to&nbsp;musejí zaplatit. Jednou se&nbsp;pan Bejval z&nbsp;legrace pustil do&nbsp;křížku s&nbsp;panem Plachetkou, sládkem, co&nbsp;má&nbsp;taky strašnou sílu, on&nbsp;byl ve&nbsp;válce a&nbsp;všechny nepřátele přemohl. Oni tedy zápasili, byli červení, zhluboka dýchali a&nbsp;pan Bejval praštil panem Plachetkou o&nbsp;zem, jen to&nbsp;žuchlo, on&nbsp;zná ty&nbsp;správné hmaty. Všichni se&nbsp;smáli, pan Plachetka řekl: „Fuj, ty&nbsp;kujóne!“ a&nbsp;musil dát na&nbsp;pivo. V&nbsp;Sokole zdvihne pan Plachetka stokilovou činku tahem, nikdo to&nbsp;po&nbsp;něm nedokáže. Pročež chci také býti závozníkem, abysem měl sílu. Všichni úhlavní nepřátelé budou přede mnou prchati, zachraň se, kdo můžeš. Nikoho se&nbsp;neleknu, třeba by&nbsp;byl po&nbsp;zuby ozbrojen jako loupežník Horia, co&nbsp;chodil s&nbsp;Gloskou<sup id="fnref:4"><a href="#fn:4" class="footnote-ref" role="doc-noteref">4</a></sup>.</span></p>
          <p class="chunk" data-nb-ref-number="16" data-nb-words="85" data-nb-chars="473"><span class="idea" data-nb-ref-number="16" id="idea16" data-nb-words="85" data-nb-chars="473">Pročež jsem rád, že&nbsp;jsem hoch, jenom mužský dovede všechny nepřátele pokořit, aby prosili o&nbsp;milost, že&nbsp;už&nbsp;to&nbsp;víckrát nebudou dělat. Holky se&nbsp;sice taky perou, ale nemá to&nbsp;žádnou cenu, jenom se&nbsp;chechtají nebo brečí. Neumějí si&nbsp;hrát, mají samé takové pitomé hry a&nbsp;chtějí se&nbsp;vdávat. Ale žádný mužský si&nbsp;je&nbsp;nevezme, protože není s&nbsp;nimi žádná legrace. Když si&nbsp;hrají na&nbsp;svatbu, tak ženicha dělá zase jenom děvče, přičemž se&nbsp;divně kroutí a&nbsp;špulí ústa, aby bylo vidět, že&nbsp;je&nbsp;ženich.</span></p>
          <p class="chunk" data-nb-ref-number="17" data-nb-words="108" data-nb-chars="592"><span class="idea" data-nb-ref-number="17" id="idea17" data-nb-words="108" data-nb-chars="592">Musíte vědět, že&nbsp;jsem byl ve&nbsp;velkém nebezpečí, že&nbsp;zůstanu holkou, neboť každý kluk, když se&nbsp;narodí, je&nbsp;nejdřív ďouče a&nbsp;pak teprve hoch. Nosil jsem až&nbsp;do&nbsp;svého čtvrtého roku holčenčí sukýnky, protože naši říkali, že&nbsp;se&nbsp;musejí dotrhat. Byla to&nbsp;pro mne velká hanba, hoši se&nbsp;mnou nechtěli nic mít a&nbsp;můj bratr Ladislav, co&nbsp;je&nbsp;nyní kupeckým mládencem, se&nbsp;proto za&nbsp;mne styděl. Pamatuji se, jak jednou kolem našeho domu šli nějací páni a&nbsp;já&nbsp;jsem stál na&nbsp;prahu a&nbsp;cucal jsem certličku. Vedle mne stál Ladislav a&nbsp;taky cucal certličku. A&nbsp;jeden z&nbsp;těch pánů ukázal na&nbsp;mne a&nbsp;povídal: „To je&nbsp;hezká holčička.“</span></p>
          <p class="chunk" data-nb-ref-number="18" data-nb-words="10" data-nb-chars="59"><span class="idea" data-nb-ref-number="18" id="idea18" data-nb-words="10" data-nb-chars="59">„To není prauda,“ odvětil Láďa uraženě, „nýbrž je&nbsp;to&nbsp;kluk.“</span></p>
          <p class="chunk" data-nb-ref-number="19" data-nb-words="6" data-nb-chars="39"><span class="idea" data-nb-ref-number="19" id="idea19" data-nb-words="6" data-nb-chars="39">„Vždyť nosí sukýnky, tak jakýpak kluk?“</span></p>
          <p class="chunk" data-nb-ref-number="20" data-nb-words="9" data-nb-chars="51"><span class="idea" data-nb-ref-number="20" id="idea20" data-nb-words="9" data-nb-chars="51">„Tak se&nbsp;podívejte!“ řekl Láďa a&nbsp;zdvihl mně sukýnky.</span></p>
          <p class="chunk" data-nb-ref-number="21" data-nb-words="38" data-nb-chars="180"><span class="idea" data-nb-ref-number="21" id="idea21" data-nb-words="38" data-nb-chars="180">Páni se&nbsp;smáli a&nbsp;říkali: „A přece je&nbsp;to&nbsp;holka,“ a&nbsp;Láďa na&nbsp;ně&nbsp;vyplázl jazyk, vzal mne za&nbsp;ruku a&nbsp;pravil: „Pojď domů!“ Ale to&nbsp;už&nbsp;je&nbsp;dávno, to&nbsp;jsem byl ještě malý, dneska jsem už&nbsp;velký.</span></p>
          <p class="chunk" data-nb-ref-number="22" data-nb-words="93" data-nb-chars="553"><span class="idea" data-nb-ref-number="22" id="idea22" data-nb-words="93" data-nb-chars="553">Bylo moje velké štěstí, že&nbsp;se&nbsp;nám narodila Mančinka, škoda, že&nbsp;jsem právě nebyl doma, protože mne tatínek poslal pro cihličku kvasnic a&nbsp;řekl, abych pak šel na&nbsp;oběd k&nbsp;strejdovi Emilovi a&nbsp;nevrátil se&nbsp;až&nbsp;večer. Když jsem se&nbsp;vrátil, tak byla u&nbsp;nás paní Štichauerová a&nbsp;chovala Mančinku zabalenou v&nbsp;peřince. Mančinka měla docela malý obličej, červený jako jablíčko, a&nbsp;v&nbsp;peřince vypadala jako vánočka. Paní Štichauerová pravila: „To je&nbsp;tvoje sestřička,“ a&nbsp;velela mně: „Řekni: Pánbůh požehnej!“ Já&nbsp;jsem to&nbsp;nechtěl říci a&nbsp;maminka ležela v&nbsp;posteli a&nbsp;byla nemocná.</span></p>
          <p class="chunk" data-nb-ref-number="23" data-nb-words="138" data-nb-chars="744"><span class="idea" data-nb-ref-number="23" id="idea23" data-nb-words="138" data-nb-chars="744">Od&nbsp;té&nbsp;doby, co&nbsp;se&nbsp;narodila Mančinka, dostal jsem kalhoty, a&nbsp;tak jsem se&nbsp;stal doopravdy klukem. Dopadlo to&nbsp;tedy se&nbsp;mnou dobře. Když byla naše Mančinka docela malá, tak měla místo nosu knoflík, a&nbsp;věřte mně to&nbsp;nebo ne, dovedla si&nbsp;cucat palec u&nbsp;nohy. Kolikrát jsem to&nbsp;po&nbsp;ní&nbsp;zkoušel, ale ne&nbsp;a&nbsp;ne&nbsp;to&nbsp;trefit. Však já&nbsp;se&nbsp;to&nbsp;musím naučit, a&nbsp;až&nbsp;to&nbsp;budu umět, to&nbsp;bude slávy. Potom se&nbsp;musí schovat i&nbsp;Jirsák Čeněk, co&nbsp;chodí se&nbsp;mnou do&nbsp;školy, a&nbsp;Jirsákovi dělají čepice a&nbsp;papuče. Jirsák Čeněk dovede si&nbsp;obrátit klapky u&nbsp;očí a&nbsp;vypadá hrozně, oči má&nbsp;červené jako čert. Jednou ho&nbsp;tak uviděla Kozí Kuncka, co&nbsp;na&nbsp;náměstí prodává ovoce, cukrdlata, kokosky, jakož i&nbsp;pomeranče. A&nbsp;odplivla si: „Fuj, parchante, to&nbsp;jsem se&nbsp;lekla. Na&nbsp;tebe, skotáku, patří pořádná metla.“</span></p>
          <p class="chunk" data-nb-ref-number="24" data-nb-words="14" data-nb-chars="78"><span class="idea" data-nb-ref-number="24" id="idea24" data-nb-words="14" data-nb-chars="78">„A na&nbsp;vás dvě,“ odvětil Jirsák Čeněk a&nbsp;poskakoval a&nbsp;mečel: „Méé, Kozí Kuncka!“</span></p>
          <p class="chunk" data-nb-ref-number="25" data-nb-words="23" data-nb-chars="136"><span class="idea" data-nb-ref-number="25" id="idea25" data-nb-words="23" data-nb-chars="136">„To je&nbsp;teď mládež!“ hrozila se&nbsp;ovocnářka. „Nemá to&nbsp;kázeň ani boží bázeň,“ a&nbsp;hrozila: „Počkej, ty&nbsp;kluku nezdárná, já&nbsp;tě&nbsp;dám polecajtovi.“</span></p>
          <p class="chunk" data-nb-ref-number="26" data-nb-words="63" data-nb-chars="384"><span class="idea" data-nb-ref-number="26" id="idea26" data-nb-words="63" data-nb-chars="384">My&nbsp;jsme se&nbsp;smáli. A&nbsp;Jirsák Čeněk si&nbsp;hned zapsal do&nbsp;notesu: „Posmíval jsem se&nbsp;starým lidem,“ jelikož si&nbsp;zapisuje hříchy do&nbsp;zásoby, aby měl ke&nbsp;svaté zpovědi nejvíce hříchů ze&nbsp;všech hochů. Jirsák Čeněk se&nbsp;vsadil, že&nbsp;když chce, dokáže hřešit proti všem božím přikázáním. Aby se&nbsp;mohl vyzpovídat, že&nbsp;zhřešil také proti přikázání: Nesesmilníš, napsal na&nbsp;zeď Heřmanovy továrny neslušný nápis.</span></p>
          <p class="chunk" data-nb-ref-number="27" data-nb-words="213" data-nb-chars="1183"><span class="idea" data-nb-ref-number="27" id="idea27" data-nb-words="213" data-nb-chars="1183">Do&nbsp;školy nemám daleko, jenom asi čtvrt hodinky, a&nbsp;pak co&nbsp;by&nbsp;kamenem dohodil. Ráno mne nemohou dostat z&nbsp;postele. Obzvláště v&nbsp;zimě, když se&nbsp;sněhové vločky lepí na&nbsp;okno a&nbsp;vítr ťuká a&nbsp;volá, holá, holá! Po&nbsp;ránu je&nbsp;tma a&nbsp;u&nbsp;nás se&nbsp;svítí petrolkou. V&nbsp;dřímotě slyším, jak se&nbsp;Kristýna štrachá po&nbsp;kuchyni, jak zívá, ach bóže, bóže, mele kávu a&nbsp;něco bublá. Na&nbsp;kamnech voda v&nbsp;hrnku bublá a&nbsp;mně to&nbsp;tak připadá, že&nbsp;Kristýna je&nbsp;v&nbsp;hrnku pod pokličkou a&nbsp;hněvivě se&nbsp;vaří. V&nbsp;peřinách je&nbsp;teploučko a&nbsp;já&nbsp;si&nbsp;myslím, že&nbsp;jsem zvíře v&nbsp;doupěti, krtek, jezevec nebo co, mám pod zemí klikaté chodby, a&nbsp;když přijde myslivec, tak uprchnu druhým východem, tak jsme se&nbsp;to&nbsp;učili v&nbsp;hodině živočichopisu. Ten myslivec, to&nbsp;je&nbsp;Kristýna, ta&nbsp;mne tahá z&nbsp;postele, vstávej, lenochu, je&nbsp;čas do&nbsp;školy. Já&nbsp;s&nbsp;ní&nbsp;zápasím a&nbsp;křičím: „Nech mne, ty&nbsp;Rampušando!“, neboť ona pochází ze&nbsp;vsi Rampuše, která jest položena vysoko v&nbsp;horách. A&nbsp;umí česky jako německy, se&nbsp;svými příbuznými mluví po&nbsp;haťalácku jako ti&nbsp;mužové, co&nbsp;přivážejí dříví z&nbsp;hor. Na&nbsp;horách rostou třešně, takové červené, malinké a&nbsp;strašlivě sladké. Když Kristýna se&nbsp;vrátí z&nbsp;hor, kdež navštívila rodiče, přináší vždycky pytlík těch sušených třešní, tím se&nbsp;mi&nbsp;nejvíce zavděčí.</span></p>
          <p class="chunk" data-nb-ref-number="28" data-nb-words="89" data-nb-chars="500"><span class="idea" data-nb-ref-number="28" id="idea28" data-nb-words="89" data-nb-chars="500">V&nbsp;zimě se&nbsp;myju nerad, voda je&nbsp;studená a&nbsp;štípe do&nbsp;tváří, kávu pak honem si&nbsp;vypiju vstoje, ještě dobře, že&nbsp;si&nbsp;knihy do&nbsp;brašny složím už&nbsp;večer, takže jsem hned venku. Kristýna pokaždé za&nbsp;mnou vyběhne a&nbsp;křičí: „Ty kluku nevzdělaná, ani jsi tatínkovi a&nbsp;mamince neřekl spánembohem, no&nbsp;počkej!“ To&nbsp;je&nbsp;pravda, pročež na&nbsp;Rampušandu vypláznu jazyk. Ona mně hrozí pěstí, já&nbsp;se&nbsp;nebojím. I&nbsp;pravím jí: „Tak abys věděla, ode dneška se&nbsp;jmenuješ Rampepurda,“ ona se&nbsp;směje jako blázen, ona má&nbsp;šamstra a&nbsp;bude se&nbsp;vdávat.</span></p>
          <p class="chunk" data-nb-ref-number="29" data-nb-words="24" data-nb-chars="136"><span class="idea" data-nb-ref-number="29" id="idea29" data-nb-words="24" data-nb-chars="136">Na&nbsp;cestě se&nbsp;stavím pro Bejvala Antonína a&nbsp;tomu okamžitě oznámím, že&nbsp;Kristýna jest vlastně Rampepurda, a&nbsp;jemu se&nbsp;to&nbsp;líbí. Tak se&nbsp;smějeme.</span></p>
          <p class="chunk" data-nb-ref-number="30" data-nb-words="191" data-nb-chars="1068"><span class="idea" data-nb-ref-number="30" id="idea30" data-nb-words="191" data-nb-chars="1068">Vždycky se&nbsp;snažím, abych se&nbsp;vyhnul domu, kde bydlí pan Fajst. On&nbsp;je&nbsp;úředník na&nbsp;odpočinku, nemá co&nbsp;dělat, a&nbsp;proto se&nbsp;do&nbsp;všeho plete. Nejvíce si&nbsp;všímá školní mládeže, které vytýká různé nezdoby. Hlavně na&nbsp;mne má&nbsp;spadeno, a&nbsp;já&nbsp;mu&nbsp;přece nic nedělám. Najednou se&nbsp;odněkud vyřítí, popadne mne za&nbsp;límec a&nbsp;baterkou mně svítí do&nbsp;uší, jestli je&nbsp;mám čisté. Nejsou-li uši řádně vymyty, pak vzkřikne: Ha! a&nbsp;vede mne zpátky k&nbsp;nám do&nbsp;kvelbu. Jemu je&nbsp;to&nbsp;jedno, jsou-li v&nbsp;krámě lidi, nebo ne, a&nbsp;křičí: „Podívejte se, pane velkoobchodníku, jaké zahnojené uši má&nbsp;váš synátor, hanba, hanba.“ Tatínek na&nbsp;to&nbsp;vece: „To víte, pane Fajst, dětí se&nbsp;člověk neuhlídá.“ Načež mně vynadá a&nbsp;panu Fajstovi se&nbsp;poděkuje, ale já&nbsp;vidím, že&nbsp;mu&nbsp;to&nbsp;není vhod, jenomže my&nbsp;jsme obchodníci, a&nbsp;pročež musíme být zdvořilí na&nbsp;všechny strany, kdyby se&nbsp;pan Fajst urazil, tak by&nbsp;nám nedal utržit. Já&nbsp;však nemusím být tak uctivý, protože jsem ještě malý a&nbsp;nemám z&nbsp;toho rozum. Možná že&nbsp;panu Fajstovi plivnu na&nbsp;okno. Nebo mu&nbsp;strčím do&nbsp;kapsy něco nemravného, například chcíplou myš. O&nbsp;tom budeme s&nbsp;Bejvalem pilně uvažovat.</span></p>
          <p class="chunk" data-nb-ref-number="31" data-nb-words="80" data-nb-chars="489"><span class="idea" data-nb-ref-number="31" id="idea31" data-nb-words="80" data-nb-chars="489">Celou ulici Palackého skáčeme o&nbsp;jedné noze, kdo to&nbsp;déle vydrží, nebo jdeme pozpátku, to&nbsp;také každý nedokáže, a&nbsp;pak se&nbsp;zastavíme před cukrářstvím pana Svobody. Ve&nbsp;skříni tu&nbsp;jsou koláčky, krémové trubičky, rohlíčky a&nbsp;dorty, růžové, hnědé a&nbsp;zelené. Také čokoládové placičky, posypané takovými bílými a&nbsp;červenými semínky. Tak stojíme s&nbsp;Bejvalem Tondou před výkladem, prstem ukazujeme na&nbsp;dorty a&nbsp;říkáme se&nbsp;značnou rychlostí: „To je&nbsp;moje, to&nbsp;je&nbsp;zas tvoje,“ a&nbsp;tak se&nbsp;jako rozdělíme o&nbsp;celý výklad.</span></p>
          <p class="chunk" data-nb-ref-number="32" data-nb-words="30" data-nb-chars="154"><span class="idea" data-nb-ref-number="32" id="idea32" data-nb-words="30" data-nb-chars="154">I&nbsp;tázal jsem se&nbsp;Bejvala, zda by&nbsp;se&nbsp;bál, kdyby ho&nbsp;na&nbsp;noc zavřeli do&nbsp;cukrářství. Bejval Antonín odvětil, že&nbsp;by&nbsp;se&nbsp;ani trochu nebál, že&nbsp;by&nbsp;tam všecko sežral.</span></p>
          <p class="chunk" data-nb-ref-number="33" data-nb-words="87" data-nb-chars="487"><span class="idea" data-nb-ref-number="33" id="idea33" data-nb-words="87" data-nb-chars="487">Já&nbsp;bysem se&nbsp;taky nebál a&nbsp;taky bych všecko sežral. Ale na&nbsp;hřbitově bych se&nbsp;bál. Tam v&nbsp;jednom kuse straší. Kdo naposled umře, tak mezi ostatními nebožtíky nemá žádnou úctu, to&nbsp;je&nbsp;zrovna tak, když přijde do&nbsp;školy nový žák. Tak ten nový umrlec musí sedět na&nbsp;čerstvém hrobě, zahalený v&nbsp;prostěradlo, a&nbsp;vartuje. To&nbsp;musí být otrava! Já&nbsp;bysem nechtěl mít na&nbsp;krchově službu, ani kdyby mně někdo za&nbsp;to&nbsp;dal celý pytel burských oříšků, k&nbsp;tomu album cizozemských známek, modrý svetr a&nbsp;palčivé sklíčko.</span></p>
          <hr>
          <p class="chunk" data-nb-ref-number="34" data-nb-words="21" data-nb-chars="142"><span class="idea" data-nb-ref-number="34" id="idea34" data-nb-words="21" data-nb-chars="142">My, kteří bydlíme v&nbsp;Palackého ulici, jsme přátelé, ale ostatní jsou nepřátelé. My&nbsp;jsme ti&nbsp;nejudatnější, pročež jsme postrachem všech nepřátel.</span></p>
          <p class="chunk" data-nb-ref-number="35" data-nb-words="144" data-nb-chars="828"><span class="idea" data-nb-ref-number="35" id="idea35" data-nb-words="144" data-nb-chars="828">Kteří jsou nepřátelé: To&nbsp;jsou Ješiňáci, ti&nbsp;jsou nejzlejší. Ostávají v&nbsp;Chaloupkách, jsou zrzaví a&nbsp;mají obličeje pihovaté, takže jsou kropenatí jako boby zvané řezníci. Jejich území se&nbsp;rozprostírá od&nbsp;hostince Na&nbsp;purku, zabírá nádraží a&nbsp;cihelnu a&nbsp;táhne se&nbsp;až&nbsp;k&nbsp;dělnickým domkům, zvaným Na&nbsp;Zavadilce. S&nbsp;nimi sousedí Dražáci, ale ti&nbsp;jsou zas falešní. Nejraději by&nbsp;byli na&nbsp;obě strany. Jednou jdou s&nbsp;námi, podruhé zase s&nbsp;Ješiňáky. Ale jsou víc pro sebe a&nbsp;každému se&nbsp;posmívají. Jednoho Dražáka vedl pan Letovský, strážník, na&nbsp;obec, protože dal Ducbabovi kamenem do&nbsp;hlavy. On&nbsp;brečel a&nbsp;jeho tatínek, co&nbsp;je&nbsp;holič, řekl, že&nbsp;to&nbsp;dá&nbsp;soudu. Dražák dražácká na&nbsp;obci lhal, že&nbsp;ne, že&nbsp;nikdy neměl kámen v&nbsp;ruce, ale já&nbsp;ho&nbsp;dobře znám, je&nbsp;to&nbsp;Bednařík, ten je&nbsp;ze&nbsp;všech nejhorší, nikoho nenechá. Bednaříkovi jedí psy a&nbsp;kočky. Bednařík má&nbsp;trojku z&nbsp;mravů.</span></p>
          <p class="chunk" data-nb-ref-number="36" data-nb-words="95" data-nb-chars="590"><span class="idea" data-nb-ref-number="36" id="idea36" data-nb-words="95" data-nb-chars="590">Avšak největší naši nepřátelé jsou Habrováci, to&nbsp;jsou ti&nbsp;nejhorší sprosťáci. Habrováci i&nbsp;do&nbsp;školy nosí plné kapsy kamenů. Mají přesilu. Jejich mravy jsou špatné, zvyky ošklivé. Povahy jsou nesnášenlivé. Často bývají po&nbsp;škole. Ve&nbsp;škole sedí v&nbsp;oslovských lavicích, protože neprospívají. Také vyrušují a&nbsp;na&nbsp;jiné to&nbsp;svádí. Ruce si&nbsp;nemyjí, také krk mívají špinavý a&nbsp;pan učitel je&nbsp;posílá do&nbsp;umyvárny. Tuhle povídal, že&nbsp;by&nbsp;si&nbsp;Habrováci mohli za&nbsp;ušima sázet brambory, všichni jsme se&nbsp;smáli, oni měli vzteka. A&nbsp;pan katecheta říká: „Vy Habrováci jste plémě amalekitské, Bohu nemilé a&nbsp;lidem protivné.“</span></p>
          <p class="chunk" data-nb-ref-number="37" data-nb-words="52" data-nb-chars="344"><span class="idea" data-nb-ref-number="37" id="idea37" data-nb-words="52" data-nb-chars="344">Území Habrováků se&nbsp;rozprostírá po&nbsp;obou březích potoka javornického. Obyvatelé se&nbsp;živí chovem husí a&nbsp;soukenictvím. Někteří se&nbsp;oddávají pašeráctví, pročež musejí chodit s&nbsp;četníkem na&nbsp;okres. Mnozí úpí ve&nbsp;vězení pro špatné skutky. Habrováci každému nadávají. Běda cizinci, který by&nbsp;se&nbsp;odvážil do&nbsp;jejich země bez průvodu rodičů nebo jejich zástupců!</span></p>
          <p class="chunk" data-nb-ref-number="38" data-nb-words="64" data-nb-chars="378"><span class="idea" data-nb-ref-number="38" id="idea38" data-nb-words="64" data-nb-chars="378">Válka s&nbsp;Habrovou počíná se&nbsp;obyčejně na&nbsp;podzim, když rolníci sklidí, radují se&nbsp;z&nbsp;hojné úrody a&nbsp;ze&nbsp;stodol se&nbsp;ozývá buchání cepů. Tehdy naši vystoupí na&nbsp;stráň, z&nbsp;níž možno zhlédnouti celou zemi habrovskou až&nbsp;k&nbsp;obzoru, kde sousedí s&nbsp;územím lukavickým. Oko se&nbsp;pokochá úchvatnou vyhlídkou a&nbsp;ústa z&nbsp;plných hrdel spustí potupnou píseň, která jest Habrovským proti mysli. Tato píseň zní:</span></p>
          <p class="chunk" data-nb-ref-number="39" data-nb-words="26" data-nb-chars="149"><em><span class="idea" data-nb-ref-number="39" id="idea39" data-nb-words="4" data-nb-chars="18">„U Křížů v&nbsp;maštali<br></span>
<span class="idea" data-nb-ref-number="40" id="idea40" data-nb-words="2" data-nb-chars="15">chcípla kobyla.<br></span>
<span class="idea" data-nb-ref-number="41" id="idea41" data-nb-words="3" data-nb-chars="22">Radujte se, Habrováci,<br></span>
<span class="idea" data-nb-ref-number="42" id="idea42" data-nb-words="2" data-nb-chars="13">bude hostina!<br></span>
<span class="idea" data-nb-ref-number="43" id="idea43" data-nb-words="3" data-nb-chars="16">Habrováci&nbsp;–&nbsp;hup!<br></span>
<span class="idea" data-nb-ref-number="44" id="idea44" data-nb-words="3" data-nb-chars="16">Nažrali se&nbsp;krup.<br></span>
<span class="idea" data-nb-ref-number="45" id="idea45" data-nb-words="3" data-nb-chars="20">Napili se&nbsp;syrovátky,<br></span>
<span class="idea" data-nb-ref-number="46" id="idea46" data-nb-words="6" data-nb-chars="29">až&nbsp;jim bříšek puk, puk, puk.“</span></em></p>
          <p class="chunk" data-nb-ref-number="40" data-nb-words="24" data-nb-chars="138"><span class="idea" data-nb-ref-number="47" id="idea47" data-nb-words="24" data-nb-chars="138">Jakmile se&nbsp;píseň ta&nbsp;válečná ozve, již vyřítí se&nbsp;ze&nbsp;všech chatrčí, domků, ano i&nbsp;obydlí občané habrovští a&nbsp;mávají klacky a&nbsp;divoce pokřikují.</span></p>
          <p class="chunk" data-nb-ref-number="41" data-nb-words="57" data-nb-chars="338"><span class="idea" data-nb-ref-number="48" id="idea48" data-nb-words="57" data-nb-chars="338">Avšak každé válce předcházejí manévry, aby si&nbsp;vojsko zvyklo pobytu v&nbsp;poli a&nbsp;drsnému životu válečnickému. Také letos jsme se&nbsp;ustanovili, že&nbsp;budeme konat manévry, a&nbsp;to&nbsp;na&nbsp;vrchu Budíně, jenž vévodí našemu městu a&nbsp;odkudž je&nbsp;překrásný pohled, jemuž se&nbsp;obdivují i&nbsp;cizinci. Na&nbsp;Budíně jest les, kde nerostou ani jahody, ani borůvky. Nic tam není.</span></p>
          <p class="chunk" data-nb-ref-number="42" data-nb-words="162" data-nb-chars="909"><span class="idea" data-nb-ref-number="49" id="idea49" data-nb-words="162" data-nb-chars="909">A&nbsp;tak jednoho jitra se&nbsp;shromáždilo vojsko u&nbsp;našeho domu, tatínek o&nbsp;ničem nevěděl, protože právě šel do&nbsp;magacínu pro petrolej. Kdyby to&nbsp;věděl, tak by&nbsp;zařval strašným hlasem: „Já ti&nbsp;dám manévry, vem si&nbsp;knihu a&nbsp;uč&nbsp;se!“ Velitelem veškeré branné moci byl Bejval Antonín, neb jest ze&nbsp;všech nejsilnější a&nbsp;ve&nbsp;všem se&nbsp;vyzná. Velitelem by&nbsp;chtěl býti Kemlink Eduard, jelikož jeho tatínek píše na&nbsp;berňáku, pročež ho&nbsp;každý musí zdravit. Náš tatínek ho&nbsp;také musí zdravit, přičemž pokaždé vyndá dýmku z&nbsp;úst. Éda Kemlink se&nbsp;chlubí, že&nbsp;umí kreslit plány, a&nbsp;tudíž nakreslil plán Budína i&nbsp;okolí. Pravil, že&nbsp;každé vojsko musí mít plány, jináč by&nbsp;utrpělo porážku a&nbsp;musilo by&nbsp;se&nbsp;dát na&nbsp;kvapný ústup. On&nbsp;se&nbsp;v&nbsp;tom vyzná, a&nbsp;až&nbsp;bude velký, že&nbsp;půjde do&nbsp;kadetky učit se&nbsp;na&nbsp;důstojníka. A&nbsp;bude mít šavli se&nbsp;střapcem. Bejval povídal, teda že&nbsp;je&nbsp;dobře, ať&nbsp;ty&nbsp;plány nakreslí. Sám že&nbsp;udělá takový vynález zkázy, kterým všechny nepřátele zničí.</span></p>
          <p class="chunk" data-nb-ref-number="43" data-nb-words="103" data-nb-chars="565"><span class="idea" data-nb-ref-number="50" id="idea50" data-nb-words="103" data-nb-chars="565">Přidal se&nbsp;k&nbsp;nám Zilvar z&nbsp;chudobince, protože viděl, že&nbsp;máme s&nbsp;sebou buchty. A&nbsp;měl kameny v&nbsp;kapsách a&nbsp;prak. Řekl, že&nbsp;přivede ještě víc hochů, ale Bejval odpověděl, že&nbsp;je&nbsp;nás dost. Éda měl pušku, levolvér a&nbsp;kapsle, divoce koukal a&nbsp;mluvil hlubokým hlasem. Já&nbsp;jsem měl palcát jako husité, když se&nbsp;položili táborem u&nbsp;města Naumburku a&nbsp;vyslali k&nbsp;nim družičky, aby je&nbsp;nechali být a&nbsp;neublížili jim. Pak šli husité domů a&nbsp;cestou zpívali „Kdož jste boží bojovníci“ a&nbsp;každý se&nbsp;lekl, když to&nbsp;slyšel. Já&nbsp;jsem četl takovou knihu a&nbsp;každého palcátem praštím, ať&nbsp;si&nbsp;pak jde žalovat.</span></p>
          <p class="chunk" data-nb-ref-number="44" data-nb-words="81" data-nb-chars="469"><span class="idea" data-nb-ref-number="51" id="idea51" data-nb-words="81" data-nb-chars="469">Taktéž jsme měli vozejk, na&nbsp;němž byly naloženy buchty, abysme na&nbsp;pochodu netrpěli hladem. Když jsme se&nbsp;chystali vyrazit, tu&nbsp;přišla Eva, dcera cukráře Svobody, a&nbsp;pravila, že&nbsp;by&nbsp;s&nbsp;námi chtěla jít na&nbsp;manévry. Načež velitel Bejval Antonín odvětil, že&nbsp;to&nbsp;jsou hlouposti, neboť ženská na&nbsp;vojnu nepatří. Eva byla lítostivá a&nbsp;natahovala moldánky. Tak jsem se&nbsp;do&nbsp;toho vmísil a&nbsp;otázal jsem se, proč by&nbsp;nemohla jít s&nbsp;námi? Mně se&nbsp;Eva líbí, protože krásně voní po&nbsp;vanilkovém cukru.</span></p>
          <p class="chunk" data-nb-ref-number="45" data-nb-words="147" data-nb-chars="759"><span class="idea" data-nb-ref-number="52" id="idea52" data-nb-words="147" data-nb-chars="759">Když jsem se&nbsp;za&nbsp;ni&nbsp;přimlouval, tak se&nbsp;na&nbsp;mne díval Jirsák Čeněk a&nbsp;příšerně se&nbsp;šklebil, mně na&nbsp;potvoru. Když on&nbsp;se&nbsp;díval, tak já&nbsp;jsem se&nbsp;taky díval, přistoupil jsem blíž, on&nbsp;šel také blíž, zaťal jsem pěsti, on&nbsp;také zaťal pěsti. Já&nbsp;jsem řekl: „Tak si&nbsp;pojď!“, on&nbsp;odpověděl: „Jen pojď ty!“ Velitel pravil, že&nbsp;se&nbsp;teď nemáme prát, protože by&nbsp;to&nbsp;nemělo žádnou cenu, na&nbsp;to&nbsp;je&nbsp;dost času až&nbsp;pak, nýčko je&nbsp;třeba se&nbsp;dát na&nbsp;pochod. Tak jsme toho zatím nechali, ale Jirsák Čeněk to&nbsp;má&nbsp;u&nbsp;mne schováno, já&nbsp;vím, proč se&nbsp;příšerně šklebil. On&nbsp;si&nbsp;myslí, že&nbsp;Eva je&nbsp;moje nevěsta, to&nbsp;je&nbsp;bídná lež, kdo o&nbsp;mně říká, že&nbsp;jsem ženich, tak je&nbsp;sám ženich, a&nbsp;ze&nbsp;všech největší. Já&nbsp;se&nbsp;ženit nebudu, a&nbsp;jestli se&nbsp;Čeněk bude ještě jednou příšerně šklebit, tak ho&nbsp;praštím tím největším šutrákem.</span></p>
          <p class="chunk" data-nb-ref-number="46" data-nb-words="57" data-nb-chars="330"><span class="idea" data-nb-ref-number="53" id="idea53" data-nb-words="57" data-nb-chars="330">Velitel rozhodl, že&nbsp;tedy Eva půjde s&nbsp;námi a&nbsp;potáhne vozejček s&nbsp;buchtami, aby byla také něco platná. Eva si&nbsp;radostně poskočila, že&nbsp;tu&nbsp;bude hned, jestli si&nbsp;také může vzít s&nbsp;sebou Jiřinu, protože to&nbsp;jest její největší a&nbsp;nejvěrnější přítelkyně, před kterou nemá žádné tajnosti. Bejval pravil: „Proč ne? Jenom koukej, ať&nbsp;už&nbsp;jste tady.“</span></p>
          <p class="chunk" data-nb-ref-number="47" data-nb-words="94" data-nb-chars="544"><span class="idea" data-nb-ref-number="54" id="idea54" data-nb-words="94" data-nb-chars="544">Tak jsme čekali, pořád čekali, a&nbsp;holky nikde, velitel řekl: „Ježíšmarjá, to&nbsp;je&nbsp;doba!“, mužstvo reptalo a&nbsp;Čeněk se&nbsp;znova ozval, že&nbsp;to&nbsp;věděl hnedle, ženské do&nbsp;války nepatří, ale nedíval se&nbsp;na&nbsp;mne, aniž se&nbsp;příšerně šklebil, což bylo jeho štěstí. Kemlink bručel, že&nbsp;kdyby to&nbsp;věděl, tak mohl jít radši k&nbsp;strejdovi, co&nbsp;má&nbsp;králíkárnu, podívat se&nbsp;na&nbsp;jeho novou ramlici. Velitel vyslal rychlého posla k&nbsp;Svobodovům do&nbsp;krámu, co&nbsp;jako je, pan Svoboda se&nbsp;ho&nbsp;přísně otázal: „Čím posloužím?“ a&nbsp;posel se&nbsp;zalekl, takže si&nbsp;koupil za&nbsp;krejcar bonbóny, a&nbsp;nepořídil.</span></p>
          <p class="chunk" data-nb-ref-number="48" data-nb-words="47" data-nb-chars="300"><span class="idea" data-nb-ref-number="55" id="idea55" data-nb-words="47" data-nb-chars="300">Teprve za&nbsp;hodnou chvíli přišla Eva, provázená Jiřinou Hrazdírovou, nějakou Boženou Šebkovou a&nbsp;ještě jednou holkou, kterou neznám. Všechny se&nbsp;chechtaly a&nbsp;Jiřina měla slunečník, který vzala matce. Dívky byly odvedeny k&nbsp;vozatajstvu a&nbsp;táhly vozejk s&nbsp;buchtama. A&nbsp;pořád si&nbsp;něco šeptaly a&nbsp;pištěly jako myši.</span></p>
          <p class="chunk" data-nb-ref-number="49" data-nb-words="46" data-nb-chars="280"><span class="idea" data-nb-ref-number="56" id="idea56" data-nb-words="46" data-nb-chars="280">Když jsme se&nbsp;přiblížili k&nbsp;lesu Budínu, tak holky počaly zpívat: „Ramóno“ nebo tak nějak, takovou hloupou holčenčí píseň, strašně vysokým hlasem. Velitel se&nbsp;rozzlobil a&nbsp;zařval: „Ticho! Copak je&nbsp;to&nbsp;za&nbsp;pořádek? Nedaleko může ležet nepřítel v&nbsp;záloze a&nbsp;ony si&nbsp;tu&nbsp;krákorají jakoby nic.“</span></p>
          <p class="chunk" data-nb-ref-number="50" data-nb-words="35" data-nb-chars="178"><span class="idea" data-nb-ref-number="57" id="idea57" data-nb-words="35" data-nb-chars="178">Děvčata se&nbsp;mu&nbsp;smála, Bejval měl vztek a&nbsp;řekl, že&nbsp;už&nbsp;je&nbsp;to&nbsp;naposled a&nbsp;že&nbsp;si&nbsp;můžou dělat blázny ze&nbsp;své babičky. Holky se&nbsp;ještě víc smály, to&nbsp;ony dělají vždycky, poněvadž jsou blbé.</span></p>
          <p class="chunk" data-nb-ref-number="51" data-nb-words="50" data-nb-chars="321"><span class="idea" data-nb-ref-number="58" id="idea58" data-nb-words="50" data-nb-chars="321">Na&nbsp;kraji lesa jsme se&nbsp;utábořili, abychom si&nbsp;odpočinuli, a&nbsp;kochali jsme se&nbsp;krásnou vyhlídkou. Éda Kemlink rozvinul plán, byl krásně nakreslený, tuší vytáhnutý, stínovaný, ano i&nbsp;barvičkami vymalovaný. Každý strom, každý kámen a&nbsp;cestička byla k&nbsp;poznání, takže jsme se&nbsp;všichni divili, jenom Čeněk Jirsák pravil: „To je&nbsp;toho!“</span></p>
          <p class="chunk" data-nb-ref-number="52" data-nb-words="63" data-nb-chars="358"><span class="idea" data-nb-ref-number="59" id="idea59" data-nb-words="63" data-nb-chars="358">Když jsme si&nbsp;odpočinuli a&nbsp;nabrali nových sil, tu&nbsp;velitel poručil, abychom se&nbsp;plížili lesem a&nbsp;hlásili všechno podezřelé. Tak jsme se&nbsp;plížili a&nbsp;bedlivě se&nbsp;dívali na&nbsp;všechny strany. Napřed kráčel Éda Kemlink, protože pravil, že&nbsp;je&nbsp;důstojník, měl v&nbsp;ruce plán a&nbsp;díval se&nbsp;do&nbsp;něho a&nbsp;v&nbsp;jednom kuse velel: „Vpravo hleď! Vlevo toč!“ I&nbsp;dostal najednou kamenem a&nbsp;zařval.</span></p>
          <p class="chunk" data-nb-ref-number="53" data-nb-words="55" data-nb-chars="306"><span class="idea" data-nb-ref-number="60" id="idea60" data-nb-words="55" data-nb-chars="306">Koukali jsme se, co&nbsp;je, a&nbsp;houští zapraštělo a&nbsp;z&nbsp;něho se&nbsp;vyřítil Ješiňák, mával klackem a&nbsp;křičel: „Mažte je, řežte je!“ A&nbsp;viz! za&nbsp;ním druhý, třetí, bylo jich nejmíň milión těch Ješiňáků, všichni řvali jako bejkové a&nbsp;mávali klacky. Z&nbsp;toho jsem poznal, že&nbsp;nás falešně přepadli, a&nbsp;snažil jsem se&nbsp;spasit útěkem.</span></p>
          <p class="chunk" data-nb-ref-number="54" data-nb-words="67" data-nb-chars="386"><span class="idea" data-nb-ref-number="61" id="idea61" data-nb-words="67" data-nb-chars="386">Také velitel se&nbsp;chtěl spasit útěkem a&nbsp;schoval se&nbsp;do&nbsp;škarpy. Myslil si, že&nbsp;ho&nbsp;nebude vidět, ale Ješiňáci ho&nbsp;našli, vytáhli ho&nbsp;za&nbsp;pačesy a&nbsp;pak ho&nbsp;vochlovali, jeden mu&nbsp;zezadu plivl na&nbsp;kalhoty. Ženské se&nbsp;daly do&nbsp;bréče, kvičely a&nbsp;křičely, nechaly vozejk vozejkem a&nbsp;utekly. Ješiňáci nám sežrali buchty, načež nás honili po&nbsp;polích a&nbsp;hulákali, že&nbsp;nás musejí zničit, abysme si&nbsp;podruhé nefoukali.</span></p>
          <p class="chunk" data-nb-ref-number="55" data-nb-words="37" data-nb-chars="218"><span class="idea" data-nb-ref-number="62" id="idea62" data-nb-words="37" data-nb-chars="218">Bůh ví, jak by&nbsp;to&nbsp;dopadlo, možná že&nbsp;bysme byli všichni po&nbsp;smrti, kdyby se&nbsp;náhle neobjevil jakýsi rolník, který byl rozzlobený. Rolník ten měl bič a&nbsp;křičel: „Holoto jedna secsakramentská, já&nbsp;vám dám plašit mně dobytek!“</span></p>
          <p class="chunk" data-nb-ref-number="56" data-nb-words="51" data-nb-chars="302"><span class="idea" data-nb-ref-number="63" id="idea63" data-nb-words="51" data-nb-chars="302">Toho se&nbsp;nepřítel zalekl, protože ten rolník byl podle všeho náramný sprosťák a&nbsp;byl by&nbsp;nepřítele zmaloval. Tak Ješiňáci se&nbsp;dali na&nbsp;zbabělý útěk a&nbsp;rolník pravil, že&nbsp;každému přerazí hnáty, jemu je&nbsp;to&nbsp;jedno. A&nbsp;Ješiňáci utíkali pořád pryč, a&nbsp;když byli daleko, tak rolníkovi nadávali, ale nebylo jim rozumět.</span></p>
          <p class="chunk" data-nb-ref-number="57" data-nb-words="76" data-nb-chars="394"><span class="idea" data-nb-ref-number="64" id="idea64" data-nb-words="76" data-nb-chars="394">My&nbsp;tedy šli domů a&nbsp;Éda Kemlink ztratil plány. Čeněk Jirsák plival krev a&nbsp;pravil: „Já to&nbsp;věděl, tak to&nbsp;máme. Já&nbsp;jsem nechtěl, aby ženské šly s&nbsp;námi, s&nbsp;nimi není žádná hra.“ Jinak, pravil, by&nbsp;Ješiňáky porazil jako nic, ani desíti by&nbsp;se&nbsp;nelekl. Ptal se&nbsp;mne, jestli jsem neviděl, jak se&nbsp;na&nbsp;něho čtyři sápali a&nbsp;on&nbsp;jednoho po&nbsp;druhém složil. Já&nbsp;jsem řekl, že&nbsp;jsem to&nbsp;neviděl, a&nbsp;on&nbsp;se&nbsp;příšerně šklebil.</span></p>
          <p class="chunk" data-nb-ref-number="58" data-nb-words="47" data-nb-chars="257"><span class="idea" data-nb-ref-number="65" id="idea65" data-nb-words="47" data-nb-chars="257">Já&nbsp;jsem pravil: „Na mne se&nbsp;nemáš co&nbsp;šklebit,“ on&nbsp;však odvětil: „Budu se&nbsp;šklebit, schválně se&nbsp;budu šklebit,“ tak jsem pravil: „Když se&nbsp;šklebíš, tak jseš opice,“ pročež jsem mu&nbsp;dal jednu přes kebuli. On&nbsp;mně dal také jednu přes kebuli, a&nbsp;tak jsme se&nbsp;fackovali.</span></p>
          <p class="chunk" data-nb-ref-number="59" data-nb-words="37" data-nb-chars="220"><span class="idea" data-nb-ref-number="66" id="idea66" data-nb-words="37" data-nb-chars="220">Velitel Bejval Antonín vece: „Fuj, fuj, nehrám!“ a&nbsp;odešel. Éda Kemlink pravil, že&nbsp;musí jít do&nbsp;houslí, že&nbsp;už&nbsp;dvakrát scházel. Dražák Zilvar odešel už&nbsp;předtím, hnedle jak viděl, že&nbsp;se&nbsp;blíží Ješiňáci, a&nbsp;také ostatní odešli.</span></p>
          <p class="chunk" data-nb-ref-number="60" data-nb-words="38" data-nb-chars="202"><span class="idea" data-nb-ref-number="67" id="idea67" data-nb-words="38" data-nb-chars="202">Šel jsem teda domů s&nbsp;Jirsákem a&nbsp;celou cestu jsme se&nbsp;fackovali. U&nbsp;Dlouhé Vsi nás potkal pan Fajst a&nbsp;pravil: „To je&nbsp;pěkná školní mládež!“ Proto jsme se&nbsp;přestali fackovat a&nbsp;rozešli jsme se&nbsp;do&nbsp;svých domovů.</span></p>
          <hr>
          <p class="chunk" data-nb-ref-number="61" data-nb-words="47" data-nb-chars="282"><span class="idea" data-nb-ref-number="68" id="idea68" data-nb-words="47" data-nb-chars="282">Povídal jsem, že&nbsp;Bejval Antonín jest velký vynálezce, největší vynálezce ze&nbsp;všech, a&nbsp;je&nbsp;to&nbsp;taky prauda. Tuhle mně pravil, že&nbsp;zase něco vynalezl, ale že&nbsp;mně to&nbsp;nemůže prozradit, leda když se&nbsp;zadušuju, že&nbsp;to&nbsp;nikomu neřeknu. Tudíž jsem pravil: „Namoutěkutě!“ a&nbsp;třikrát jsem si&nbsp;odplivl.</span></p>
          <p class="chunk" data-nb-ref-number="62" data-nb-words="38" data-nb-chars="231"><span class="idea" data-nb-ref-number="69" id="idea69" data-nb-words="38" data-nb-chars="231">Tak Bejval Antonín pravil: „Pamatuj si, žes přísahal,“ a&nbsp;pak řekl, že&nbsp;vynalezl hru, která se&nbsp;nazývá „Palič ceciliánského města Mostravy“. Hra spočívá v&nbsp;tom, že&nbsp;se&nbsp;na&nbsp;poli postaví dědina, která se&nbsp;podpálí, a&nbsp;obyvatelstvo bude hasit.</span></p>
          <p class="chunk" data-nb-ref-number="63" data-nb-words="22" data-nb-chars="116"><span class="idea" data-nb-ref-number="70" id="idea70" data-nb-words="22" data-nb-chars="116">Mně se&nbsp;to&nbsp;velmi líbilo a&nbsp;pravil jsem, že&nbsp;by&nbsp;se&nbsp;to&nbsp;mělo říct taky Édovi Kemlinkovi, ten jistě dovede dělat obyvatele.</span></p>
          <p class="chunk" data-nb-ref-number="64" data-nb-words="32" data-nb-chars="182"><span class="idea" data-nb-ref-number="71" id="idea71" data-nb-words="32" data-nb-chars="182">Bejval povídal, že&nbsp;jo, a&nbsp;já&nbsp;jsem řekl, že&nbsp;Zilvar z&nbsp;chudobince taky může dělat obyvatele. Bejval souhlasil. Ale já&nbsp;jsem mínil, že&nbsp;Jirsákovi se&nbsp;to&nbsp;nesmí říct, protože každou hru zkazí.</span></p>
          <p class="chunk" data-nb-ref-number="65" data-nb-words="6" data-nb-chars="32"><span class="idea" data-nb-ref-number="72" id="idea72" data-nb-words="6" data-nb-chars="32">„To se&nbsp;vr!“ vece Bejval Antonín.</span></p>
          <p class="chunk" data-nb-ref-number="66" data-nb-words="21" data-nb-chars="114"><span class="idea" data-nb-ref-number="73" id="idea73" data-nb-words="21" data-nb-chars="114">Potom řekl, že&nbsp;by&nbsp;k&nbsp;tomu potřeboval krabice, z&nbsp;nichž by&nbsp;se&nbsp;ty&nbsp;domy vystavěly. Jestli bych ty&nbsp;krabice mohl opatřit.</span></p>
          <p class="chunk" data-nb-ref-number="67" data-nb-words="16" data-nb-chars="103"><span class="idea" data-nb-ref-number="74" id="idea74" data-nb-words="16" data-nb-chars="103">Odpověděl jsem: „To bysem mohl.“ Pravil jsem, že&nbsp;je&nbsp;odcizím strýčkovi, k&nbsp;němuž se&nbsp;nepozorovaně vloudím.</span></p>
          <p class="chunk" data-nb-ref-number="68" data-nb-words="7" data-nb-chars="40"><span class="idea" data-nb-ref-number="75" id="idea75" data-nb-words="7" data-nb-chars="40">„To by&nbsp;bylo prima,“ vece Bejval Antonín.</span></p>
          <p class="chunk" data-nb-ref-number="69" data-nb-words="26" data-nb-chars="143"><span class="idea" data-nb-ref-number="76" id="idea76" data-nb-words="26" data-nb-chars="143">My&nbsp;totiž máme strýčka a&nbsp;ten se&nbsp;nazývá Alois Vařeka. Má&nbsp;na&nbsp;náměstí dům a&nbsp;vede obchod suknem a&nbsp;látkami, prodává límce, košile, jakož i&nbsp;krabátle<sup id="fnref:5"><a href="#fn:5" class="footnote-ref" role="doc-noteref">5</a></sup>.</span></p>
          <p class="chunk" data-nb-ref-number="70" data-nb-words="19" data-nb-chars="110"><span class="idea" data-nb-ref-number="77" id="idea77" data-nb-words="19" data-nb-chars="110">Strejda je&nbsp;lakomý, teta Vařeková je&nbsp;taky lakomá. Ona se&nbsp;nazývá Emílie. Nikomu nic nedají. My&nbsp;s&nbsp;nimi nemluvíme.</span></p>
          <p class="chunk" data-nb-ref-number="71" data-nb-words="100" data-nb-chars="593"><span class="idea" data-nb-ref-number="78" id="idea78" data-nb-words="100" data-nb-chars="593">Když mě&nbsp;strejda vidí, tak se&nbsp;mě&nbsp;ptá: „Co jste měli dneska k&nbsp;obědu?“ a&nbsp;já&nbsp;vždycky odpovídám: „Brambory.“ Strýc se&nbsp;táže dále: „Maštěný?“ „Nemaštěný,“ odpovídám. To&nbsp;mne navedl tatínek a&nbsp;pravil, že&nbsp;u&nbsp;Vařeků nesmím nikdy prozradit, že&nbsp;jsme měli zelňáky či&nbsp;boží milosti, kočičí tanec, čalamádu nebo uhlířinu, chlupaté knedlíky, nastavovanou kaši, lívance, nebo dokonce maso. Kdybych mu&nbsp;to&nbsp;řekl, tak by&nbsp;si&nbsp;udělal: „Jojo, pak máte něco mít, když všecko prožerete.“ A&nbsp;teta by&nbsp;jistě k&nbsp;tomu dodala: „Nejdřív jste samý ejchuchu, ale pak přijde to&nbsp;ouvé. Kdo šetří, má&nbsp;za&nbsp;tři. Máte pamatovat na&nbsp;zadní kola.“</span></p>
          <p class="chunk" data-nb-ref-number="72" data-nb-words="54" data-nb-chars="287"><span class="idea" data-nb-ref-number="79" id="idea79" data-nb-words="54" data-nb-chars="287">Tatínek pravil, že&nbsp;se&nbsp;Vařekovi bojí, že&nbsp;bysme se&nbsp;na&nbsp;ně&nbsp;spoléhali, ale to&nbsp;si&nbsp;počkají. Tatínek ví, že&nbsp;nemáme od&nbsp;nikoho nic k&nbsp;očekávání a&nbsp;že se&nbsp;sami musíme starat. Maminka pravila: „Ona si&nbsp;Emílie myslí, že&nbsp;bych dětem ani neměla dát najíst, pro děti mně by&nbsp;mělo být líto kousek toho žvance?“</span></p>
          <p class="chunk" data-nb-ref-number="73" data-nb-words="53" data-nb-chars="304"><span class="idea" data-nb-ref-number="80" id="idea80" data-nb-words="53" data-nb-chars="304">Strejda Vařeka je&nbsp;strašlivě bohatý, má&nbsp;ve&nbsp;sklepě zakopané milióny zlaťáků. V&nbsp;noci chodí do&nbsp;sklepa s&nbsp;lucernou, a&nbsp;když přijde do&nbsp;sklepa, řekne hrozným hlasem: „Abr kábr domine.“ Na&nbsp;ta&nbsp;slova se&nbsp;rozevře stěna, ukáže se&nbsp;skrejš a&nbsp;v&nbsp;ní&nbsp;truhla plničká zlaťáků. Strejda postaví lucernu na&nbsp;zem a&nbsp;pak počítá peníze.</span></p>
          <p class="chunk" data-nb-ref-number="74" data-nb-words="72" data-nb-chars="429"><span class="idea" data-nb-ref-number="81" id="idea81" data-nb-words="72" data-nb-chars="429">To&nbsp;mně vypravoval Franta Voborníků, co&nbsp;jsou u&nbsp;Vařeků jako nájemníci. Tázal jsem se&nbsp;ho, zda tu&nbsp;truhlu se&nbsp;zlaťáky viděl, on&nbsp;odpověděl, to&nbsp;zrovna ne, ale že&nbsp;se&nbsp;jednou v&nbsp;noci probudil a&nbsp;slyšel, jak se&nbsp;ze&nbsp;sklepa ozývá cinkání: „Ajnuncvancik&nbsp;–&nbsp;cvajuncvancik.“ Franta když to&nbsp;pravil, tak se&nbsp;strašně zadušoval, z&nbsp;čehož jsem poznal, že&nbsp;nevrdlouže<sup id="fnref:6"><a href="#fn:6" class="footnote-ref" role="doc-noteref">6</a></sup>. Když jsem to&nbsp;tatínkovi vypravoval, tak se&nbsp;zasmál: „Hohoho!“ a&nbsp;dal mně větrovou pokroutku.</span></p>
          <p class="chunk" data-nb-ref-number="75" data-nb-words="99" data-nb-chars="557"><span class="idea" data-nb-ref-number="82" id="idea82" data-nb-words="99" data-nb-chars="557">Vařekovi mají také dědečka, který jest děsně starý, loni mu&nbsp;bylo dvě stě let. Sedí pořád ve&nbsp;fodelu<sup id="fnref:7"><a href="#fn:7" class="footnote-ref" role="doc-noteref">7</a></sup>, na&nbsp;hlavě má&nbsp;kulatou čepičku se&nbsp;střapcem, vousy mu&nbsp;rostou z&nbsp;nosu, z&nbsp;očí i&nbsp;uší a&nbsp;na&nbsp;zádech mu&nbsp;roste mech. Taktéž má&nbsp;u&nbsp;nosu kapku. Sedí ve&nbsp;tmě, šňupá tabák a&nbsp;potom hlučně kýchá, jako když vybouchne kapsle. Pověst vypravuje, že&nbsp;když jednoho dne jel kolem Vařekovic baráku sám císař Josef v&nbsp;kočáře, tak dědeček si&nbsp;klekl do&nbsp;bláta a&nbsp;podal císaři pánu písemnou žádost, aby dostal trafiku. Císař pán poručil zastavit příležitost, vlídně se&nbsp;usmál, řka: „Dobrý muži!“</span></p>
          <p class="chunk" data-nb-ref-number="76" data-nb-words="49" data-nb-chars="285"><span class="idea" data-nb-ref-number="83" id="idea83" data-nb-words="49" data-nb-chars="285">Dědeček už&nbsp;nic nevidí, ale zato sluch má&nbsp;bystrý. Když v&nbsp;krámě strejda Vařeka povídá učedníkovi, aby skočil s&nbsp;penězma na&nbsp;poštu, tak dědeček tluče holí o&nbsp;podlahu a&nbsp;vztekle zařve: „Nedovolím, aby se&nbsp;bůhzdarma vyhazovaly peníze!“ Proto když je&nbsp;u&nbsp;Vařeků řeč o&nbsp;penězích, tak se&nbsp;mluví šeptem.</span></p>
          <p class="chunk" data-nb-ref-number="77" data-nb-words="86" data-nb-chars="471"><span class="idea" data-nb-ref-number="84" id="idea84" data-nb-words="86" data-nb-chars="471">K&nbsp;odcizení krabic jsem si&nbsp;vybral chvíli k&nbsp;polednímu, když jsou po&nbsp;obědě. V&nbsp;ten čas tetinka Emílie nadává v&nbsp;kuchyni služce a&nbsp;služka odmlouvá, učedník pak jde s&nbsp;jinými učni hrát karty na&nbsp;kláda u&nbsp;novostavby. Strejda Vařeka pak si&nbsp;lehne v&nbsp;krámě na&nbsp;pult, dá&nbsp;si&nbsp;štůček sukna pod hlavu, jiným kusem látky se&nbsp;přikryje, načež praví: „Á jo, stojí to&nbsp;všecko za&nbsp;hovor, kdyby někdo přišel, tak mne zbuďte,“ ale v&nbsp;tu dobu nepřichází žádný zákazník. Potom báječně chrápe a&nbsp;o&nbsp;ničem neví.</span></p>
          <p class="chunk" data-nb-ref-number="78" data-nb-words="94" data-nb-chars="516"><span class="idea" data-nb-ref-number="85" id="idea85" data-nb-words="94" data-nb-chars="516">Tak jsem se&nbsp;vplížil do&nbsp;kvelbu, opatrně se&nbsp;rozhlížeje na&nbsp;všechny strany, zda neuslyším podezřelý šramot. Jsem v&nbsp;tom krámě dobře obeznámen a&nbsp;vím, kde co&nbsp;je. Tak jsem vlezl pod pult, kde jsou krabice s&nbsp;košilemi a&nbsp;jiné zboží, vyházel jsem to&nbsp;všechno na&nbsp;podlahu a&nbsp;popadl jsem škatule a&nbsp;již jsem byl venku. Tam na&nbsp;mne čekal Bejval Antonín, aby mně pomohl, pročež uchopil část kořisti a&nbsp;utíkali jsme, abysme byli pryč, neb strejda, kdyby to&nbsp;věděl, tak by&nbsp;dělal jako blázen, že&nbsp;má&nbsp;takovou škodu, a&nbsp;já&nbsp;bych pak doma neobstál.</span></p>
          <p class="chunk" data-nb-ref-number="79" data-nb-words="130" data-nb-chars="651"><span class="idea" data-nb-ref-number="86" id="idea86" data-nb-words="130" data-nb-chars="651">Pak jsme šli do&nbsp;polí, s&nbsp;námi šel Éda Kemlink a&nbsp;s&nbsp;námi chtěl jít také Čeněk Jirsák, ale nikdo se&nbsp;ho&nbsp;neprosil. Tak on&nbsp;dělal, jako že&nbsp;s&nbsp;námi nejde, ale já&nbsp;dobře viděl, že&nbsp;nejde sám, ale jde s&nbsp;námi. Když jsme byli v&nbsp;polích, tak jsme z&nbsp;těch krabic postavili dědinu, já&nbsp;jsem napsal na&nbsp;jeden barák Škola, na&nbsp;druhý Obecní úřad, na&nbsp;třetí Koloniál a&nbsp;na&nbsp;ostatní nic. Čeněk Jirsák pořád očumoval a&nbsp;pak pravil, že&nbsp;na&nbsp;jednu škatuli by&nbsp;se&nbsp;mělo napsat Kostel, ale já&nbsp;jsem pravil: „S tebou se&nbsp;nikdo nebaví,“ on&nbsp;odpověděl: „S tebou se&nbsp;taky nikdo nebaví,“ já&nbsp;jsem pravil: „To jsem řekl já&nbsp;a&nbsp;ty&nbsp;si&nbsp;vymysli něco nového.“ On&nbsp;pak mlčel a&nbsp;já jsem byl rád, že&nbsp;jsem ho&nbsp;převezl.</span></p>
          <p class="chunk" data-nb-ref-number="80" data-nb-words="71" data-nb-chars="401"><span class="idea" data-nb-ref-number="87" id="idea87" data-nb-words="71" data-nb-chars="401">Načež jsem napsal na&nbsp;jednu krabici Hostinec U&nbsp;havrana a&nbsp;před tou krabicí jsme si&nbsp;sedli na&nbsp;bobek, jako že&nbsp;sedíme v&nbsp;hospodě a&nbsp;mluvíme řeči. A&nbsp;Čeněk Jirsák smutně pravil: „Škoda že&nbsp;jsem po&nbsp;svaté zpovědi. Kdybych nebyl po&nbsp;svaté zpovědi, tak bych taky jako bych seděl v&nbsp;hospodě, jako bych pil pivo a&nbsp;dělal bych obyvatele. Ale protože jsem po&nbsp;svaté zpovědi, tak nesmím, abych nezhřešil slovem nebo skutkem.“</span></p>
          <p class="chunk" data-nb-ref-number="81" data-nb-words="7" data-nb-chars="37"><span class="idea" data-nb-ref-number="88" id="idea88" data-nb-words="7" data-nb-chars="37">„Tak jdi pryč, ty&nbsp;vole,“ pravil jsem.</span></p>
          <p class="chunk" data-nb-ref-number="82" data-nb-words="35" data-nb-chars="206"><span class="idea" data-nb-ref-number="89" id="idea89" data-nb-words="35" data-nb-chars="206">On&nbsp;se&nbsp;hnusně zamračil a&nbsp;odpověděl: „Ty kluku pitomá, kdybych nebyl po&nbsp;svaté zpovědi, tak bych ti&nbsp;vynadal.“ Pohrozil mně pěstí a&nbsp;povídal: „Počkej, ty&nbsp;moulo, až&nbsp;nebudu po&nbsp;svaté zpovědi, tak ti&nbsp;rozbiju frňák.“</span></p>
          <p class="chunk" data-nb-ref-number="83" data-nb-words="16" data-nb-chars="81"><span class="idea" data-nb-ref-number="90" id="idea90" data-nb-words="16" data-nb-chars="81">My&nbsp;však nedbali na&nbsp;tu&nbsp;hloupou řeč, ale seděli jsme v&nbsp;hospodě a&nbsp;mluvili jsme řeči.</span></p>
          <p class="chunk" data-nb-ref-number="84" data-nb-words="8" data-nb-chars="50"><span class="idea" data-nb-ref-number="91" id="idea91" data-nb-words="8" data-nb-chars="50">„Víte co?“ pravil Éda Kemlink. „Já jsem starosta.“</span></p>
          <p class="chunk" data-nb-ref-number="85" data-nb-words="9" data-nb-chars="54"><span class="idea" data-nb-ref-number="92" id="idea92" data-nb-words="9" data-nb-chars="54">Bejval Antonín se&nbsp;usmál a&nbsp;odvětil: „Starosta jsem já.“</span></p>
          <p class="chunk" data-nb-ref-number="86" data-nb-words="11" data-nb-chars="48"><span class="idea" data-nb-ref-number="93" id="idea93" data-nb-words="11" data-nb-chars="48">Já&nbsp;jsem se&nbsp;také usmál a&nbsp;pravil jsem: „To se&nbsp;vr!“</span></p>
          <p class="chunk" data-nb-ref-number="87" data-nb-words="8" data-nb-chars="37"><span class="idea" data-nb-ref-number="94" id="idea94" data-nb-words="8" data-nb-chars="37">„A co&nbsp;jsem já?“ tázal se&nbsp;Éda Kemlink.</span></p>
          <p class="chunk" data-nb-ref-number="88" data-nb-words="10" data-nb-chars="65"><span class="idea" data-nb-ref-number="95" id="idea95" data-nb-words="10" data-nb-chars="65">Tonda odpověděl: „Ty jsi obecní slouha a&nbsp;musíš vybubnovat požár.“</span></p>
          <p class="chunk" data-nb-ref-number="89" data-nb-words="14" data-nb-chars="75"><span class="idea" data-nb-ref-number="96" id="idea96" data-nb-words="14" data-nb-chars="75">To&nbsp;se&nbsp;Édovi líbilo a&nbsp;pravil: „Tak já&nbsp;jsem obecní slouha a&nbsp;vybubnuju požár.“</span></p>
          <p class="chunk" data-nb-ref-number="90" data-nb-words="11" data-nb-chars="57"><span class="idea" data-nb-ref-number="97" id="idea97" data-nb-words="11" data-nb-chars="57">„Tak už&nbsp;dost, a&nbsp;teď se&nbsp;musejí mluvit řeči,“ pravil Tonda.</span></p>
          <p class="chunk" data-nb-ref-number="91" data-nb-words="5" data-nb-chars="28"><span class="idea" data-nb-ref-number="98" id="idea98" data-nb-words="5" data-nb-chars="28">„Tak začni,“ vybídl jsem ho.</span></p>
          <p class="chunk" data-nb-ref-number="92" data-nb-words="18" data-nb-chars="112"><span class="idea" data-nb-ref-number="99" id="idea99" data-nb-words="18" data-nb-chars="112">„Nó, sousedé,“ začal Tonda, „tak ourodu máme chválabohu pod střechou a&nbsp;nýčko je&nbsp;to&nbsp;dobré.“ Mluvil nízkým hlasem.</span></p>
          <p class="chunk" data-nb-ref-number="93" data-nb-words="33" data-nb-chars="185"><span class="idea" data-nb-ref-number="100" id="idea100" data-nb-words="33" data-nb-chars="185">Já&nbsp;jsem taky mluvil nízkým hlasem: „Ba, prauda, sousedé, ouroda je&nbsp;dobrá, mohla by&nbsp;být lepší, žito sype, brambory se&nbsp;vydařily, teď jak bude s&nbsp;řípou, krmení je&nbsp;hojnost a&nbsp;husy máme taky.“</span></p>
          <p class="chunk" data-nb-ref-number="94" data-nb-words="10" data-nb-chars="67"><span class="idea" data-nb-ref-number="101" id="idea101" data-nb-words="10" data-nb-chars="67">„Já bysem vám, sousede, prodal jalovici, plácnem si,“ pravil Tonda.</span></p>
          <p class="chunk" data-nb-ref-number="95" data-nb-words="6" data-nb-chars="28"><span class="idea" data-nb-ref-number="102" id="idea102" data-nb-words="6" data-nb-chars="28">„Zač by&nbsp;byla?“ ptal jsem se.</span></p>
          <p class="chunk" data-nb-ref-number="96" data-nb-words="9" data-nb-chars="51"><span class="idea" data-nb-ref-number="103" id="idea103" data-nb-words="9" data-nb-chars="51">„Za padesát tisíc, ať&nbsp;škoduju.“ Tak jsme si&nbsp;plácli.</span></p>
          <p class="chunk" data-nb-ref-number="97" data-nb-words="62" data-nb-chars="370"><span class="idea" data-nb-ref-number="104" id="idea104" data-nb-words="62" data-nb-chars="370">Pak jsme mluvili řeči, jenom aby si&nbsp;dítky nehrály se&nbsp;sirkami, což by&nbsp;bylo neštěstí, neb vítr vane do&nbsp;vesnice. Vtom Zilvar zapálil jeden barák, obyvatelé křičeli: „Hoří!“ Já&nbsp;byl hasič a&nbsp;troubil jsem „tú-lá!“ a&nbsp;Kemlink bubnoval a&nbsp;pravil: „Na vědomost se&nbsp;dává, že&nbsp;vypukl požár.“ Obyvatelé bědovali a&nbsp;vynášeli nábytek i&nbsp;dobytek a&nbsp;pohořelí bědovali: „Jsme my&nbsp;to&nbsp;ale chudáci!“</span></p>
          <p class="chunk" data-nb-ref-number="98" data-nb-words="18" data-nb-chars="139"><span class="idea" data-nb-ref-number="105" id="idea105" data-nb-words="18" data-nb-chars="139">Když požár nejvíce zuřil, tak Bejval Antonín pravil: „Lidičky, zachovejte rozvahu, neb takovou pohromu nepamatují ani nejstarší pamětníci.“</span></p>
          <p class="chunk" data-nb-ref-number="99" data-nb-words="47" data-nb-chars="265"><span class="idea" data-nb-ref-number="106" id="idea106" data-nb-words="47" data-nb-chars="265">Čeněk Jirsák stál opodál a&nbsp;šklebil se, ale jenom trošku, a&nbsp;pravil, to&nbsp;není žádný opravdivý požár, když se&nbsp;nezvoní na&nbsp;poplach. Když u&nbsp;nás hořel hraběcí špýchar, tak se&nbsp;zvonilo na&nbsp;všechny zvony a&nbsp;někteří vybíhali ven v&nbsp;podvlíkačkách, jak byli, protože to&nbsp;bylo v&nbsp;noci.</span></p>
          <p class="chunk" data-nb-ref-number="100" data-nb-words="36" data-nb-chars="184"><span class="idea" data-nb-ref-number="107" id="idea107" data-nb-words="36" data-nb-chars="184">Bejval to&nbsp;uznal, já&nbsp;jsem to&nbsp;taky uznal, všichni to&nbsp;uznali a&nbsp;Bejval pravil: „Tak zvoň na&nbsp;poplach!“ A&nbsp;Čeněk Jirsák zvonil, a&nbsp;tak si&nbsp;s&nbsp;námi hrál, ačkoli nikdo nechtěl, aby si&nbsp;s&nbsp;námi hrál.</span></p>
          <p class="chunk" data-nb-ref-number="101" data-nb-words="16" data-nb-chars="95"><span class="idea" data-nb-ref-number="108" id="idea108" data-nb-words="16" data-nb-chars="95">Veškerá dědina lehla popelem a&nbsp;Éda Kemlink si&nbsp;propálil kalhoty a&nbsp;brečel, že&nbsp;takhle nemůže domů.</span></p>
          <p class="chunk" data-nb-ref-number="102" data-nb-words="10" data-nb-chars="53"><span class="idea" data-nb-ref-number="109" id="idea109" data-nb-words="10" data-nb-chars="53">Bejval pravil: „Kdo ti&nbsp;za&nbsp;to&nbsp;může, měls dávat pozor.“</span></p>
          <p class="chunk" data-nb-ref-number="103" data-nb-words="12" data-nb-chars="56"><span class="idea" data-nb-ref-number="110" id="idea110" data-nb-words="12" data-nb-chars="56">Éda pravil: „Vy jste mne naváděli a&nbsp;já&nbsp;to&nbsp;na&nbsp;vás řeknu.“</span></p>
          <p class="chunk" data-nb-ref-number="104" data-nb-words="24" data-nb-chars="113"><span class="idea" data-nb-ref-number="111" id="idea111" data-nb-words="24" data-nb-chars="113">Když jsme šli domů, tak Bejval pravil, že&nbsp;s&nbsp;Édou není žádná hra, a&nbsp;já&nbsp;jsem taky pravil, že&nbsp;s&nbsp;Édou není žádná hra.</span></p>
          <hr>
          <p class="chunk" data-nb-ref-number="105" data-nb-words="18" data-nb-chars="95"><span class="idea" data-nb-ref-number="112" id="idea112" data-nb-words="18" data-nb-chars="95">S&nbsp;Čeňkem Jirsákem nemluvím, protože on&nbsp;je&nbsp;takový. A&nbsp;když on&nbsp;je&nbsp;takový, tak já&nbsp;jsem taky takový.</span></p>
          <p class="chunk" data-nb-ref-number="106" data-nb-words="29" data-nb-chars="188"><span class="idea" data-nb-ref-number="113" id="idea113" data-nb-words="29" data-nb-chars="188">My&nbsp;říkáme Jirsákovi Krakonoš. To&nbsp;jméno vynalezl Tonda Bejval, neb on&nbsp;všecko vynalezne. Pročež mu&nbsp;každý říká Krakonoš. Jeho bratrovi Ferdinandovi, co&nbsp;dělá ve&nbsp;fabrice, se&nbsp;taky říká Krakonoš.</span></p>
          <p class="chunk" data-nb-ref-number="107" data-nb-words="44" data-nb-chars="235"><span class="idea" data-nb-ref-number="114" id="idea114" data-nb-words="44" data-nb-chars="235">Pan Jirsák dělá čepice a&nbsp;papuče a&nbsp;říká se&nbsp;mu&nbsp;starý Krakonoš. Paní Jirsáková peče oplatky a&nbsp;prodává je&nbsp;o&nbsp;poutích a&nbsp;říká se&nbsp;jí&nbsp;stará Krakonoška. I&nbsp;dospělí je&nbsp;tak nazývají, ale nikoli na&nbsp;posměch, ale tak. Jirsákovi si&nbsp;z&nbsp;toho nic nedělají.</span></p>
          <p class="chunk" data-nb-ref-number="108" data-nb-words="25" data-nb-chars="156"><span class="idea" data-nb-ref-number="115" id="idea115" data-nb-words="25" data-nb-chars="156">Když někdo přijde: „Stálé zdraví přeju, pane Krakonoš, tak bysem potřeboval nějaké bačkory,“ tak on&nbsp;odpoví: „Prosím, jaké by&nbsp;to&nbsp;měly být? Máme hojný výběr.“</span></p>
          <p class="chunk" data-nb-ref-number="109" data-nb-words="74" data-nb-chars="433"><span class="idea" data-nb-ref-number="116" id="idea116" data-nb-words="74" data-nb-chars="433">Jirsákovi jsou velmi pobožní. Pan Jirsák vodí procesí do&nbsp;Vambeřic a&nbsp;předříkává píseň „Maria, Maria, denice vítězná, oroduj za&nbsp;nás, Matko, v&nbsp;každý čas, Královno nadhvězdná.“ Přitom má&nbsp;brejle a&nbsp;přísně se&nbsp;dívá přes brejle, zda procesí jde pohromadě čili zda se&nbsp;necourá každý extra a&nbsp;nikdo nezůstává zpátky. Když si&nbsp;procesí přezouvá botky, tak počká a&nbsp;sám pro sebe si&nbsp;nábožně zpívá a&nbsp;dívá se&nbsp;přes brejle, zda si&nbsp;už&nbsp;procesí přezulo botky.</span></p>
          <p class="chunk" data-nb-ref-number="110" data-nb-words="53" data-nb-chars="293"><span class="idea" data-nb-ref-number="117" id="idea117" data-nb-words="53" data-nb-chars="293">Pan Jirsák jest také kostelníkem ve&nbsp;zdejším chrámu Páně a&nbsp;velebný pán říká: „Krakonoši, udělejte to&nbsp;neb ono,“ a&nbsp;on&nbsp;udělá to&nbsp;neb ono. Když se&nbsp;nějaký kluk v&nbsp;kostele šťuchá, tak ho&nbsp;pan Jirsák vyvede za&nbsp;ucho ven a&nbsp;praví: „Ty zbrojnoši římský, měj bázeň v&nbsp;příbytku božím, jelikož nejseš na&nbsp;pastvě.“</span></p>
          <p class="chunk" data-nb-ref-number="111" data-nb-words="34" data-nb-chars="187"><span class="idea" data-nb-ref-number="118" id="idea118" data-nb-words="34" data-nb-chars="187">Čeněk Jirsák milistruje a&nbsp;má&nbsp;kněžský šat. To&nbsp;je&nbsp;toho! Já&nbsp;bych taky dovedl být milistrantem. Také nosí křížek o&nbsp;pohřbech, to&nbsp;se&nbsp;pak moc nafukuje a&nbsp;nikomu by&nbsp;křížek nepůjčil ani na&nbsp;chvilku.</span></p>
          <p class="chunk" data-nb-ref-number="112" data-nb-words="22" data-nb-chars="130"><span class="idea" data-nb-ref-number="119" id="idea119" data-nb-words="22" data-nb-chars="130">Pan Jirsák také fouká trombón a&nbsp;hraje o&nbsp;pohřbech velmi smutně. Jeho starší syn Ferdinand zase píská kládynet, a&nbsp;také velmi smutně.</span></p>
          <p class="chunk" data-nb-ref-number="113" data-nb-words="55" data-nb-chars="269"><span class="idea" data-nb-ref-number="120" id="idea120" data-nb-words="55" data-nb-chars="269">Čeněk Jirsák je&nbsp;taktéž pobožný a&nbsp;v&nbsp;neděli a&nbsp;ve&nbsp;svátek by&nbsp;se&nbsp;nepral ani zanic. Má&nbsp;strach, že&nbsp;by&nbsp;ho&nbsp;za&nbsp;to&nbsp;čerti v&nbsp;pekle šťouchali vidlemi, a&nbsp;to by&nbsp;nerad. Pročež v&nbsp;neděli a&nbsp;ve&nbsp;svátek kuje pomstu, ve&nbsp;všední den se&nbsp;pere a&nbsp;kamenuje. Avšak já&nbsp;se&nbsp;peru pořád, když mě&nbsp;nenechají.</span></p>
          <p class="chunk" data-nb-ref-number="114" data-nb-words="44" data-nb-chars="239"><span class="idea" data-nb-ref-number="121" id="idea121" data-nb-words="44" data-nb-chars="239">Když jde procesí do&nbsp;Vambeřic, tak jsme rádi. Protože my&nbsp;kluci se&nbsp;pak dáme dohromady a&nbsp;čekáme, až&nbsp;půjde zpátky. Už&nbsp;zdálky je&nbsp;slyšet, jak se&nbsp;blíží, protože zpívají a&nbsp;zdvíhá se&nbsp;prach. A&nbsp;někteří poutníci jdou bosky a&nbsp;nesou si&nbsp;boty přes rameno.</span></p>
          <p class="chunk" data-nb-ref-number="115" data-nb-words="84" data-nb-chars="491"><span class="idea" data-nb-ref-number="122" id="idea122" data-nb-words="84" data-nb-chars="491">A&nbsp;tak když zpozorujeme, že&nbsp;se&nbsp;procesí blíží, tak si&nbsp;klekneme u&nbsp;silnice a&nbsp;sepneme ruce. Když pak přijdou až&nbsp;k&nbsp;nám, tak se&nbsp;hlasitě modlíme, co&nbsp;nejhlasitěji umíme, aby to&nbsp;bylo slyšet, že&nbsp;se&nbsp;modlíme, jelikož procesí na&nbsp;zpáteční cestě koná milosrdné skutky. Když procesí uslyší, že&nbsp;se&nbsp;modlíme, tak nás všichni lidé chválí: „To jsou hodní chlapečkové, je&nbsp;vidět, že&nbsp;chodí po&nbsp;spravedlivých cestách.“ A&nbsp;házejí nám za&nbsp;odměnu pěťáky, ano desetníky. My&nbsp;pak se&nbsp;modlíme ještě hlasitěji, aby toho bylo víc.</span></p>
          <p class="chunk" data-nb-ref-number="116" data-nb-words="22" data-nb-chars="111"><span class="idea" data-nb-ref-number="123" id="idea123" data-nb-words="22" data-nb-chars="111">Nejlépe umí žebrat Bejval Antonín a&nbsp;hned po&nbsp;něm já. Zilvar z&nbsp;chudobince také umí žebrat, ale už&nbsp;ne&nbsp;tak jako my.</span></p>
          <p class="chunk" data-nb-ref-number="117" data-nb-words="73" data-nb-chars="403"><span class="idea" data-nb-ref-number="124" id="idea124" data-nb-words="73" data-nb-chars="403">Za&nbsp;vyžebrané almužny si&nbsp;kupujeme močené okurky, kokosky a&nbsp;žabky, co&nbsp;když se&nbsp;na&nbsp;ně&nbsp;šlápne, tak bouchnou. Také obtisky si&nbsp;kupujeme a&nbsp;všechny věci, to&nbsp;podle toho, kolik utržíme. Zilvar z&nbsp;chudobince si&nbsp;jednou koupil doutník a&nbsp;kouřil pod viaduktem, mračil se&nbsp;a&nbsp;plival. On&nbsp;už&nbsp;umí šlukovat a&nbsp;nic mu&nbsp;není. Já&nbsp;jsem to&nbsp;jednou zkusil, ale pak jsem viděl všechno zelený a&nbsp;Zilvar pravil: „To nic není, to&nbsp;je&nbsp;nezvyk.“</span></p>
          <p class="chunk" data-nb-ref-number="118" data-nb-words="39" data-nb-chars="196"><span class="idea" data-nb-ref-number="125" id="idea125" data-nb-words="39" data-nb-chars="196">Jednou s&nbsp;námi šel také Otakárek Soumarů, že&nbsp;by&nbsp;s&nbsp;námi chtěl jít taky žebrotou, abysme to&nbsp;s&nbsp;ním zkusili, že&nbsp;také umí prosit. My&nbsp;jsme moc rádi nebyli, jelikož jsme se&nbsp;báli, aby to&nbsp;pak nebylo na&nbsp;nás.</span></p>
          <p class="chunk" data-nb-ref-number="119" data-nb-words="3" data-nb-chars="12"><span class="idea" data-nb-ref-number="126" id="idea126" data-nb-words="3" data-nb-chars="12">A&nbsp;taky bylo.</span></p>
          <p class="chunk" data-nb-ref-number="120" data-nb-words="66" data-nb-chars="371"><span class="idea" data-nb-ref-number="127" id="idea127" data-nb-words="66" data-nb-chars="371">Jeho tatínek má&nbsp;v&nbsp;našem městě továrnu na&nbsp;pletené a&nbsp;stávkové zboží a&nbsp;náš tatínek říká, že&nbsp;pan Soumar je&nbsp;velký prachař. Otakárek chodí jenom s&nbsp;vychovatelkou a&nbsp;ta&nbsp;mu&nbsp;v&nbsp;cizím jazyce v&nbsp;jednom kuse říká, aby šel rovně a&nbsp;koukal před sebe. Nosí modrý kabát se&nbsp;zlatými knoflíky a&nbsp;má&nbsp;námořnickou čepici s&nbsp;nápisem „Miramare“. S&nbsp;klucma nesmí chodit, aby se&nbsp;nenaučil nemravným slovům.</span></p>
          <p class="chunk" data-nb-ref-number="121" data-nb-words="29" data-nb-chars="151"><span class="idea" data-nb-ref-number="128" id="idea128" data-nb-words="29" data-nb-chars="151">A&nbsp;šel s&nbsp;námi a&nbsp;klekl si&nbsp;u&nbsp;silnice a&nbsp;sepjal ruce a&nbsp;ze&nbsp;všech nejvroucněji se&nbsp;modlil. Nejvíc křičel a&nbsp;poutníci ho&nbsp;nejvíc chválili a&nbsp;dostal nejvíc almužny.</span></p>
          <p class="chunk" data-nb-ref-number="122" data-nb-words="38" data-nb-chars="188"><span class="idea" data-nb-ref-number="129" id="idea129" data-nb-words="38" data-nb-chars="188">Pak šel k&nbsp;sadařovi do&nbsp;áleje a&nbsp;koupil si&nbsp;litr třešní, ty&nbsp;černé. Celou cestu jedl a&nbsp;pochutnával si&nbsp;a&nbsp;říkal, že&nbsp;zas půjde na&nbsp;žebrotu, a&nbsp;až&nbsp;bude velký, že&nbsp;bude žebrákem a&nbsp;bude mít hodně peněz.</span></p>
          <p class="chunk" data-nb-ref-number="123" data-nb-words="16" data-nb-chars="90"><span class="idea" data-nb-ref-number="130" id="idea130" data-nb-words="16" data-nb-chars="90">Zamazal si&nbsp;šaty, bylo mu&nbsp;špatně, doma volali doktora a&nbsp;Otakárek se&nbsp;přiznal, že&nbsp;byl prosit.</span></p>
          <p class="chunk" data-nb-ref-number="124" data-nb-words="73" data-nb-chars="458"><span class="idea" data-nb-ref-number="131" id="idea131" data-nb-words="73" data-nb-chars="458">Paní Soumarová říkala: „No tohle!“, pan Soumar se&nbsp;ptal vychovatelky: „Slečno, jak si&nbsp;to&nbsp;vlastně představujete?“ Otakárek dostal domácí vězení a&nbsp;musil opakovat všechny úkoly, až&nbsp;byl z&nbsp;toho pitomý. Taky musil ležet posteli a&nbsp;pít thé. A&nbsp;byl u&nbsp;nich lékař a&nbsp;předepsal mu&nbsp;meducínu. Veškerou almužnu, co&nbsp;si&nbsp;Otakárek vyprosil od&nbsp;poutníků, věnoval pan Soumar polévkovému odboru svaté Ludmily. A&nbsp;bylo to&nbsp;v&nbsp;novinách, kdež bylo napsáno „tisíceré díky šlechetnému dárci“.</span></p>
          <p class="chunk" data-nb-ref-number="125" data-nb-words="46" data-nb-chars="242"><span class="idea" data-nb-ref-number="132" id="idea132" data-nb-words="46" data-nb-chars="242">Mně je&nbsp;to&nbsp;všecko divné. Protože jsou Soumarovi bohatí, tak Otakárek nesmí jít žebrem? Tak co&nbsp;má&nbsp;z&nbsp;toho bohatství? Mluvil jsem o&nbsp;tom s&nbsp;Bejvalem a&nbsp;ten pravil, ať&nbsp;jde Otakárek do&nbsp;háje a&nbsp;ať&nbsp;se&nbsp;mezi nás necpe, ještě kvůli němu nebudem smět žebrat.</span></p>
          <p class="chunk" data-nb-ref-number="126" data-nb-words="4" data-nb-chars="15"><span class="idea" data-nb-ref-number="133" id="idea133" data-nb-words="4" data-nb-chars="15">A&nbsp;to&nbsp;je&nbsp;pravda.</span></p>
          <hr>
          <p class="chunk" data-nb-ref-number="127" data-nb-words="12" data-nb-chars="70"><span class="idea" data-nb-ref-number="134" id="idea134" data-nb-words="12" data-nb-chars="70">My, kteří spolu mluvíme, chodíme se&nbsp;koupat do&nbsp;Kalhot nebo ke&nbsp;Klobouku.</span></p>
          <p class="chunk" data-nb-ref-number="128" data-nb-words="56" data-nb-chars="327"><span class="idea" data-nb-ref-number="135" id="idea135" data-nb-words="56" data-nb-chars="327">Cizinci se&nbsp;táží, odkud tato jména svůj původ vzala? Odpovídám, že&nbsp;tato jména pocházejí od&nbsp;nepaměti. Poněvadž všichni hoši, co&nbsp;se&nbsp;chtějí koupat, musejí se&nbsp;nejdříve svléknout do&nbsp;naha a&nbsp;pak v&nbsp;náručí si&nbsp;přenést všechny šaty na&nbsp;druhou stranu. Poněvadž tam je&nbsp;vysoký břeh a&nbsp;není tolik kopřiv a&nbsp;všelijakého roští jako na&nbsp;první straně.</span></p>
          <p class="chunk" data-nb-ref-number="129" data-nb-words="45" data-nb-chars="258"><span class="idea" data-nb-ref-number="136" id="idea136" data-nb-words="45" data-nb-chars="258">Před dávnými lety se&nbsp;přihodilo, že&nbsp;jeden kluk při přenášení upustil kalhoty. On&nbsp;o&nbsp;tom nevěděl a&nbsp;kalhoty mu&nbsp;uplavaly. On&nbsp;se&nbsp;nazývá Rudla Venclíků. Dneska už&nbsp;je&nbsp;veliký chasník, vyučil se&nbsp;nožířství a&nbsp;prodává kudly o&nbsp;jarmarku. Pročež to&nbsp;místo se&nbsp;nazývá U&nbsp;kalhot.</span></p>
          <p class="chunk" data-nb-ref-number="130" data-nb-words="35" data-nb-chars="205"><span class="idea" data-nb-ref-number="137" id="idea137" data-nb-words="35" data-nb-chars="205">Zrovna to&nbsp;samé se&nbsp;stalo Honzovi Pivcovýmu, ale na&nbsp;jiném místě. Tomu při přenášení šatů uplaval klobouk. Honza Pivců jest už&nbsp;ženatý, má&nbsp;výrobu sodovky a&nbsp;prodává karbid. Pročež to&nbsp;místo se&nbsp;nazývá U&nbsp;klobouku.</span></p>
          <p class="chunk" data-nb-ref-number="131" data-nb-words="74" data-nb-chars="402"><span class="idea" data-nb-ref-number="138" id="idea138" data-nb-words="74" data-nb-chars="402">Kalhoty se&nbsp;nám nelíbí. Jsou u&nbsp;kruhové cihelny a&nbsp;je&nbsp;tam málo slunce. A&nbsp;je&nbsp;tam plno bahna, když se&nbsp;do&nbsp;toho šlápne, tak jdou bublinky. Když jsem tam jednou plaval, tak mne něco zatahalo za&nbsp;nohu. Tonda Bejval pravil, možná že&nbsp;to&nbsp;byl vodník, protože se&nbsp;tam vyskytuje. Já&nbsp;si&nbsp;též myslím, že&nbsp;by&nbsp;to&nbsp;mohl být vodník, protože mne to&nbsp;zatahalo studenou, slizkou rukou. Taky jsou u&nbsp;Kalhot pihauky, které cucají krev.</span></p>
          <p class="chunk" data-nb-ref-number="132" data-nb-words="20" data-nb-chars="111"><span class="idea" data-nb-ref-number="139" id="idea139" data-nb-words="20" data-nb-chars="111">Proto my&nbsp;raději chodíme ke&nbsp;Klobouku, zde je&nbsp;plno slunce, voda je&nbsp;čistá a&nbsp;nejsou tam pihauky, které cucají krev.</span></p>
          <p class="chunk" data-nb-ref-number="133" data-nb-words="32" data-nb-chars="176"><span class="idea" data-nb-ref-number="140" id="idea140" data-nb-words="32" data-nb-chars="176">U&nbsp;Klobouku je&nbsp;krásně. Jsou tam vrbičky a&nbsp;na&nbsp;nich rostou věšáky, co&nbsp;na&nbsp;nich věšíme šatstvo. Kdo má&nbsp;plavky, ten si&nbsp;oblékne plavky, já&nbsp;mám taky plavky, červeně a&nbsp;bíle štráfkované.</span></p>
          <p class="chunk" data-nb-ref-number="134" data-nb-words="72" data-nb-chars="444"><span class="idea" data-nb-ref-number="141" id="idea141" data-nb-words="72" data-nb-chars="444">Nad vodou poletují šídla, která mají křídla jako z&nbsp;modrého plechu. Také jsou tam vážky, které nikdo nechytí, protože létají rychle jako blesk. A&nbsp;pod břehem rostou lopuchové listy, které si&nbsp;dáváme na&nbsp;hlavu jako čepici, abysme nedostali sluneční úžeh. Chyba jest, že&nbsp;kolem dokola je&nbsp;les, kde ostávají zloději. Dovnitř lesa se&nbsp;neodváží leda hajný, který jest ozbrojen puškou a&nbsp;každého zloděje zastřelí a&nbsp;spoutaného přivede na&nbsp;úřad, aby už&nbsp;nekradl.</span></p>
          <p class="chunk" data-nb-ref-number="135" data-nb-words="24" data-nb-chars="130"><span class="idea" data-nb-ref-number="142" id="idea142" data-nb-words="24" data-nb-chars="130">Kdo má&nbsp;plavky, ten si&nbsp;oblékne plavky, Zilvar z&nbsp;chudobince nemá plavky, pročež se&nbsp;koupá jenom tak. Ale s&nbsp;jásotem se&nbsp;vrháme do&nbsp;vody.</span></p>
          <p class="chunk" data-nb-ref-number="136" data-nb-words="112" data-nb-chars="589"><span class="idea" data-nb-ref-number="143" id="idea143" data-nb-words="112" data-nb-chars="589">Tak jsme se&nbsp;tuhle šli koupat ke&nbsp;Klobouku, byli jsme čtyři. Já, Bejval Antonín, Éda Kemlink a&nbsp;Zilvar z&nbsp;chudobince. Když jsme šli a&nbsp;bylo horko, tak se&nbsp;mezi nás připletl malý chlapec jménem Venda Štěpánků, že&nbsp;jako taky půjde s&nbsp;námi. My&nbsp;jsme byli neradi, protože je&nbsp;malý chlapec, a&nbsp;kdyby se&nbsp;mu&nbsp;něco stalo, na&nbsp;kom to&nbsp;bude? Na&nbsp;nás! Pročež Bejval na&nbsp;něho křikl: „Jedeš!“, já&nbsp;jsem taky na&nbsp;něho křikl: „Jedeš!“ a&nbsp;všichni jsme na&nbsp;něho křikli: „Jedeš!“, ale on&nbsp;nešel pryč, ale pořád šel s&nbsp;námi. A&nbsp;pořád říkal: „Já taky, já&nbsp;taky.“ Tak už&nbsp;jsme nic neříkali, ale mluvili jsme spolu. A&nbsp;bylo nás teda pět.</span></p>
          <p class="chunk" data-nb-ref-number="137" data-nb-words="30" data-nb-chars="158"><span class="idea" data-nb-ref-number="144" id="idea144" data-nb-words="30" data-nb-chars="158">Když jsme přicházeli k&nbsp;továrně, tak se&nbsp;k&nbsp;nám, jakoby nic, přidal Čeněk Jirsák. Dělal, jako by&nbsp;se&nbsp;k&nbsp;nám nic nepřidal, ale my&nbsp;všichni jsme viděli, že&nbsp;se&nbsp;přidal.</span></p>
          <p class="chunk" data-nb-ref-number="138" data-nb-words="8" data-nb-chars="47"><span class="idea" data-nb-ref-number="145" id="idea145" data-nb-words="8" data-nb-chars="47">Já&nbsp;jsem se&nbsp;ho&nbsp;otázal: „Co dolejzáš, Krakonoši?“</span></p>
          <p class="chunk" data-nb-ref-number="139" data-nb-words="9" data-nb-chars="52"><span class="idea" data-nb-ref-number="146" id="idea146" data-nb-words="9" data-nb-chars="52">On&nbsp;odpověděl, že&nbsp;nedolejzá a&nbsp;že&nbsp;není žádný Krakonoš.</span></p>
          <p class="chunk" data-nb-ref-number="140" data-nb-words="9" data-nb-chars="46"><span class="idea" data-nb-ref-number="147" id="idea147" data-nb-words="9" data-nb-chars="46">Tak jsem se&nbsp;ho&nbsp;prudce otázal: „Kam teda jdeš?“</span></p>
          <p class="chunk" data-nb-ref-number="141" data-nb-words="8" data-nb-chars="43"><span class="idea" data-nb-ref-number="148" id="idea148" data-nb-words="8" data-nb-chars="43">On&nbsp;odpověděl, že&nbsp;se&nbsp;jde koupat ke&nbsp;Klobouku.</span></p>
          <p class="chunk" data-nb-ref-number="142" data-nb-words="14" data-nb-chars="77"><span class="idea" data-nb-ref-number="149" id="idea149" data-nb-words="14" data-nb-chars="77">„Hahá!“ pravil jsem silným hlasem. „My se&nbsp;jdeme koupat ke&nbsp;Klobouku, a&nbsp;ne&nbsp;ty!“</span></p>
          <p class="chunk" data-nb-ref-number="143" data-nb-words="14" data-nb-chars="77"><span class="idea" data-nb-ref-number="150" id="idea150" data-nb-words="14" data-nb-chars="77">„Však já&nbsp;se&nbsp;jdu sám koupat ke&nbsp;Klobouku,“ pravil Jirsák a&nbsp;příšerně se&nbsp;šklebil.</span></p>
          <p class="chunk" data-nb-ref-number="144" data-nb-words="7" data-nb-chars="39"><span class="idea" data-nb-ref-number="151" id="idea151" data-nb-words="7" data-nb-chars="39">„My jsme si&nbsp;to&nbsp;vymyslili,“ pravil jsem.</span></p>
          <p class="chunk" data-nb-ref-number="145" data-nb-words="8" data-nb-chars="44"><span class="idea" data-nb-ref-number="152" id="idea152" data-nb-words="8" data-nb-chars="44">„Já jsem si&nbsp;to&nbsp;taky vymyslil,“ odpověděl on.</span></p>
          <p class="chunk" data-nb-ref-number="146" data-nb-words="21" data-nb-chars="102"><span class="idea" data-nb-ref-number="153" id="idea153" data-nb-words="21" data-nb-chars="102">„Nech ho,“ pravil Bejval Antonín, „když jde sám, ať&nbsp;si&nbsp;jde sám, ale s&nbsp;námi nepůjde. A&nbsp;nebav se&nbsp;s&nbsp;ním.“</span></p>
          <p class="chunk" data-nb-ref-number="147" data-nb-words="43" data-nb-chars="213"><span class="idea" data-nb-ref-number="154" id="idea154" data-nb-words="43" data-nb-chars="213">Tak jsem se&nbsp;s&nbsp;ním nebavil, ale schválně jsem dával pozor, jestli půjde sám, nebo s&nbsp;námi. On&nbsp;dělal, jako když jde sám, ale já&nbsp;jsem poznal, že&nbsp;jde s&nbsp;námi, ačkoli dělal jako že&nbsp;ne, s&nbsp;nikým nemluvil a&nbsp;silně si&nbsp;pískal.</span></p>
          <p class="chunk" data-nb-ref-number="148" data-nb-words="33" data-nb-chars="167"><span class="idea" data-nb-ref-number="155" id="idea155" data-nb-words="33" data-nb-chars="167">Když se&nbsp;jde ke&nbsp;Klobouku, tak se&nbsp;jde kolem vysoké stráně, na&nbsp;které rostou lísky, a&nbsp;my&nbsp;na&nbsp;podzim chodíme na&nbsp;oříšky a&nbsp;máme jich plné kapsy. A&nbsp;dole jest trať místní dráhy.</span></p>
          <p class="chunk" data-nb-ref-number="149" data-nb-words="15" data-nb-chars="90"><span class="idea" data-nb-ref-number="156" id="idea156" data-nb-words="15" data-nb-chars="90">Jirsák, který kráčel před námi, najednou se&nbsp;zastavil a&nbsp;zvolal: „Že skočím ze&nbsp;stráně dolů!“</span></p>
          <p class="chunk" data-nb-ref-number="150" data-nb-words="8" data-nb-chars="35"><span class="idea" data-nb-ref-number="157" id="idea157" data-nb-words="8" data-nb-chars="35">On&nbsp;je&nbsp;totiž hrdý a&nbsp;rád se&nbsp;vytahuje.</span></p>
          <p class="chunk" data-nb-ref-number="151" data-nb-words="14" data-nb-chars="77"><span class="idea" data-nb-ref-number="158" id="idea158" data-nb-words="14" data-nb-chars="77">Pravil jsem, ať&nbsp;nedělá ze&nbsp;sebe vejtahu, že&nbsp;stejně neskočí, to&nbsp;bych se&nbsp;vsadil.</span></p>
          <p class="chunk" data-nb-ref-number="152" data-nb-words="17" data-nb-chars="98"><span class="idea" data-nb-ref-number="159" id="idea159" data-nb-words="17" data-nb-chars="98">On&nbsp;pravil, to&nbsp;se&nbsp;uvidí, rychle vylezl nahoru, a&nbsp;když byl nahoře, zvolal: „Pozor!“ a&nbsp;rozpřáhl ruce.</span></p>
          <p class="chunk" data-nb-ref-number="153" data-nb-words="3" data-nb-chars="13"><span class="idea" data-nb-ref-number="160" id="idea160" data-nb-words="3" data-nb-chars="13">My&nbsp;se&nbsp;dívali.</span></p>
          <p class="chunk" data-nb-ref-number="154" data-nb-words="10" data-nb-chars="66"><span class="idea" data-nb-ref-number="161" id="idea161" data-nb-words="10" data-nb-chars="66">„Neskákej, ty&nbsp;vole!“ zařval jsem, „nebo si&nbsp;polámeš všechny hnáty.“</span></p>
          <p class="chunk" data-nb-ref-number="155" data-nb-words="18" data-nb-chars="96"><span class="idea" data-nb-ref-number="162" id="idea162" data-nb-words="18" data-nb-chars="96">„Pozor!“ zvolal podruhé, „jeden, dva a&nbsp;jedna jsou&nbsp;–&nbsp;jsou&nbsp;–&nbsp;tři!“ Pak se&nbsp;pokřižoval a&nbsp;rozběhl se.</span></p>
          <p class="chunk" data-nb-ref-number="156" data-nb-words="23" data-nb-chars="126"><span class="idea" data-nb-ref-number="163" id="idea163" data-nb-words="23" data-nb-chars="126">Zamhouřil jsem oči, abych to&nbsp;neviděl. Když pak jsem oči otevřel, byl už&nbsp;dole. Nic se&nbsp;mu&nbsp;nestalo, jenom koleno si&nbsp;trochu odřel.</span></p>
          <p class="chunk" data-nb-ref-number="157" data-nb-words="9" data-nb-chars="47"><span class="idea" data-nb-ref-number="164" id="idea164" data-nb-words="9" data-nb-chars="47">Všichni jsme si&nbsp;oddychli a&nbsp;začali s&nbsp;ním mluvit.</span></p>
          <p class="chunk" data-nb-ref-number="158" data-nb-words="8" data-nb-chars="48"><span class="idea" data-nb-ref-number="165" id="idea165" data-nb-words="8" data-nb-chars="48">„Proč ses předtím pokřižoval?“ tázal jsem se&nbsp;ho.</span></p>
          <p class="chunk" data-nb-ref-number="159" data-nb-words="19" data-nb-chars="104"><span class="idea" data-nb-ref-number="166" id="idea166" data-nb-words="19" data-nb-chars="104">„To se&nbsp;musí,“ pravil Čeněk Jirsák, „aby mne při tom chránil anděl strážný a&nbsp;ode všeho zlého mne odtáhl.“</span></p>
          <p class="chunk" data-nb-ref-number="160" data-nb-words="5" data-nb-chars="34"><span class="idea" data-nb-ref-number="167" id="idea167" data-nb-words="5" data-nb-chars="34">„Máš smrtelný hřích,“ pravil jsem.</span></p>
          <p class="chunk" data-nb-ref-number="161" data-nb-words="7" data-nb-chars="43"><span class="idea" data-nb-ref-number="168" id="idea168" data-nb-words="7" data-nb-chars="43">„Jaký smrtelný hřích, ty&nbsp;blůmo?“ otázal se.</span></p>
          <p class="chunk" data-nb-ref-number="162" data-nb-words="18" data-nb-chars="102"><span class="idea" data-nb-ref-number="169" id="idea169" data-nb-words="18" data-nb-chars="102">Pravil jsem: „Protože když se&nbsp;skáče ze&nbsp;stráně na&nbsp;trať, tak je&nbsp;to&nbsp;opovážlivé spoléhání na&nbsp;milost boží.“</span></p>
          <p class="chunk" data-nb-ref-number="163" data-nb-words="26" data-nb-chars="150"><span class="idea" data-nb-ref-number="170" id="idea170" data-nb-words="26" data-nb-chars="150">On&nbsp;se&nbsp;lekl, že&nbsp;uvalil na&nbsp;sebe tak těžký hřích, ale pak pravil: „Nemám hřích, protože opovážlivé spoléhání na&nbsp;milost boží jsme v&nbsp;nábožce ještě neměli.“</span></p>
          <p class="chunk" data-nb-ref-number="164" data-nb-words="13" data-nb-chars="79"><span class="idea" data-nb-ref-number="171" id="idea171" data-nb-words="13" data-nb-chars="79">„Hahá!“ pravil jsem silně. „Náhodou jsme měli, pan káťa<sup id="fnref:8"><a href="#fn:8" class="footnote-ref" role="doc-noteref">8</a></sup> nám o&nbsp;tom vypravoval.“</span></p>
          <p class="chunk" data-nb-ref-number="165" data-nb-words="5" data-nb-chars="29"><span class="idea" data-nb-ref-number="172" id="idea172" data-nb-words="5" data-nb-chars="29">„Kdy?“ tázal se&nbsp;Čeněk Jirsák.</span></p>
          <p class="chunk" data-nb-ref-number="166" data-nb-words="10" data-nb-chars="65"><span class="idea" data-nb-ref-number="173" id="idea173" data-nb-words="10" data-nb-chars="65">„Minulý týden ve&nbsp;středu,“ pravil jsem, „tadyhle Tonda je&nbsp;svědek.“</span></p>
          <p class="chunk" data-nb-ref-number="167" data-nb-words="12" data-nb-chars="67"><span class="idea" data-nb-ref-number="174" id="idea174" data-nb-words="12" data-nb-chars="67">Bejval pravil, že&nbsp;je&nbsp;svědek, Éda Kemlink taky pravil, že&nbsp;je&nbsp;svědek.</span></p>
          <p class="chunk" data-nb-ref-number="168" data-nb-words="26" data-nb-chars="158"><span class="idea" data-nb-ref-number="175" id="idea175" data-nb-words="26" data-nb-chars="158">„Ve středu jsem chyběl,“ pravil Čeněk Jirsák, „a tak jsem nanejvýš zhřešil nevědomostí. To&nbsp;je&nbsp;lehký hřích a&nbsp;spraví se&nbsp;to&nbsp;jedním otčenášem a&nbsp;jedním zdrávasem.“</span></p>
          <p class="chunk" data-nb-ref-number="169" data-nb-words="45" data-nb-chars="252"><span class="idea" data-nb-ref-number="176" id="idea176" data-nb-words="45" data-nb-chars="252">„Jo, pěkně!“ pravil jsem. „Pohané také hřeší nevědomostí a&nbsp;je&nbsp;jim to&nbsp;houbec platné. Všichni přijdou do&nbsp;pekla, a&nbsp;když se&nbsp;budou vymlouvat, že&nbsp;nepoznali světlo pravé víry, tak jim Pánbůh řekne: Tak jste se&nbsp;měli starat, vy&nbsp;troubové, a&nbsp;šup s&nbsp;vámi do&nbsp;pekla!“</span></p>
          <p class="chunk" data-nb-ref-number="170" data-nb-words="22" data-nb-chars="120"><span class="idea" data-nb-ref-number="177" id="idea177" data-nb-words="22" data-nb-chars="120">Čeněk Jirsák mlčel a&nbsp;už&nbsp;nic neříkal a&nbsp;hodnou chvíli přemýšlel, co&nbsp;by&nbsp;řekl, aby nebylo vidět, že&nbsp;jsem ho&nbsp;parádně převezl.</span></p>
          <p class="chunk" data-nb-ref-number="171" data-nb-words="14" data-nb-chars="94"><span class="idea" data-nb-ref-number="178" id="idea178" data-nb-words="14" data-nb-chars="94">Potom pravil hrdě: „To nebylo žádné opovážlivé spoléhání na&nbsp;milost boží, ale sportovní výkon.“</span></p>
          <p class="chunk" data-nb-ref-number="172" data-nb-words="23" data-nb-chars="127"><span class="idea" data-nb-ref-number="179" id="idea179" data-nb-words="23" data-nb-chars="127">Mně se&nbsp;nelíbilo, že&nbsp;je&nbsp;tak hrdý, a&nbsp;pravil jsem: „Náhodou to&nbsp;bylo opovážlivé spoléhání na&nbsp;milost boží, to&nbsp;bych se&nbsp;chtěl vsadit.“</span></p>
          <p class="chunk" data-nb-ref-number="173" data-nb-words="6" data-nb-chars="35"><span class="idea" data-nb-ref-number="180" id="idea180" data-nb-words="6" data-nb-chars="35">„Tak se&nbsp;vsaď!“ pravil Čeněk Jirsák.</span></p>
          <p class="chunk" data-nb-ref-number="174" data-nb-words="6" data-nb-chars="35"><span class="idea" data-nb-ref-number="181" id="idea181" data-nb-words="6" data-nb-chars="35">„Vsadím se, oč&nbsp;chceš!“ pravil jsem.</span></p>
          <p class="chunk" data-nb-ref-number="175" data-nb-words="76" data-nb-chars="469"><span class="idea" data-nb-ref-number="182" id="idea182" data-nb-words="76" data-nb-chars="469">Čeněk Jirsák pravil, že&nbsp;by&nbsp;pak všichni sportovci přišli do&nbsp;pekla, kdyby to&nbsp;bylo pravda, jak jsem povídal. Přišli by&nbsp;tam sprintéři, těžká i&nbsp;lehká atletika, volejbal i&nbsp;házená, plavci i&nbsp;závodníci, cyklisti i&nbsp;automobilisti, vzpěrači těžkých břemen, ba&nbsp;i&nbsp;fotbalisti. Ba&nbsp;i&nbsp;sám velebný pán by&nbsp;podle toho musil přijít k&nbsp;věčnému zatracení, protože je&nbsp;o&nbsp;něm známo, že&nbsp;když byl majstrem, tak hrával za&nbsp;seminářskou jedenáctku proti strahovákům a&nbsp;jako brankář obětavě hájil svatyni.</span></p>
          <p class="chunk" data-nb-ref-number="176" data-nb-words="13" data-nb-chars="60"><span class="idea" data-nb-ref-number="183" id="idea183" data-nb-words="13" data-nb-chars="60">„To by&nbsp;pak peklo bylo plné a&nbsp;nebylo by&nbsp;v&nbsp;něm hnutí,“ pravil.</span></p>
          <p class="chunk" data-nb-ref-number="177" data-nb-words="7" data-nb-chars="32"><span class="idea" data-nb-ref-number="184" id="idea184" data-nb-words="7" data-nb-chars="32">„To je&nbsp;mně fuk,“ pravil jsem já.</span></p>
          <p class="chunk" data-nb-ref-number="178" data-nb-words="40" data-nb-chars="217"><span class="idea" data-nb-ref-number="185" id="idea185" data-nb-words="40" data-nb-chars="217">Tak jsme mluvili a&nbsp;hádali jsme se&nbsp;celou cestu, jak jsme šli přes louku, a&nbsp;pořád jsme o&nbsp;tom rozmlouvali, až&nbsp;jsme přišli ke&nbsp;Klobouku. Bejval Antonín pravil, ať&nbsp;už&nbsp;toho necháme, že&nbsp;jsme oba volové. Tak jsme toho nechali.</span></p>
          <hr>
          <p class="chunk" data-nb-ref-number="179" data-nb-words="54" data-nb-chars="299"><span class="idea" data-nb-ref-number="186" id="idea186" data-nb-words="54" data-nb-chars="299">U&nbsp;Klobouku bylo horko a&nbsp;slunce svítilo. Já&nbsp;mám rád, když slunko svítí, protože když přivřu víčka, tak se&nbsp;dělají duhové balónky. Když jsem byl malý, tak jsem je&nbsp;chytal, chtěl jsem si&nbsp;je&nbsp;zavřít do&nbsp;šuplete, protože jsem neměl rozum. Dnes už&nbsp;mám rozum, ale přece jsem rád, když se&nbsp;dělají duhové balónky.</span></p>
          <p class="chunk" data-nb-ref-number="180" data-nb-words="136" data-nb-chars="788"><span class="idea" data-nb-ref-number="187" id="idea187" data-nb-words="136" data-nb-chars="788">Tak jsme se&nbsp;svlékli a&nbsp;hovada nás štípala, poněvadž u&nbsp;Klobouku je&nbsp;plno hovad. Někteří praví, že&nbsp;když hovada štípají, tak bude pršet, ale já&nbsp;jsem vyzkoumal, že&nbsp;to&nbsp;není pravda, jelikož hovada štípají pořád. Hovado je&nbsp;chytré, ono se&nbsp;neutopí, to&nbsp;je&nbsp;můžeš držet pod vodou třeba hodinu, ono pak vyplave a&nbsp;ulítne jakoby nic, sprosťák! Ono je&nbsp;napuštěné nějakou mastnotou, proto mu&nbsp;voda nic neudělá. Nejlepší jest proti hovadímu štípnutí se&nbsp;namazat bahnem, ale my&nbsp;se&nbsp;stejně namažeme, abysme vypadali jako černoši. Bejval Antonín si&nbsp;udělal šmouhy, aby vypadal jako zebra, ale já&nbsp;jsem si&nbsp;namaloval vousy, abysem vypadal jako pan strážmistr Kordule, co&nbsp;vodí vandráky a&nbsp;loupežníky do&nbsp;basy. Všem se&nbsp;to&nbsp;líbilo a&nbsp;každý to&nbsp;dělal po&nbsp;mně a&nbsp;Venda Štěpánek to&nbsp;taky dělal po&nbsp;mně, ačkoli nemá z&nbsp;toho ještě rozum.</span></p>
          <p class="chunk" data-nb-ref-number="181" data-nb-words="118" data-nb-chars="640"><span class="idea" data-nb-ref-number="188" id="idea188" data-nb-words="118" data-nb-chars="640">A&nbsp;váleli jsme se&nbsp;po&nbsp;louce, někteří mluvili, ale já&nbsp;jsem nemluvil a&nbsp;díval jsem se, jak lidé kosí seno. Pak jsem viděl, jak z&nbsp;dálky přijížděl vlak, a&nbsp;tak jsem si&nbsp;myslil: Jestlipak přijeli cesťáci? Já&nbsp;jsem rád, když přijede cesťák, protože on&nbsp;pak přijde k&nbsp;nám do&nbsp;krámu a&nbsp;tatínek se&nbsp;s&nbsp;ním hádá. On&nbsp;pokaždé říká, dejte mi&nbsp;pokoj, já&nbsp;nic nechci, zůstalo by&nbsp;mně to&nbsp;ležet, lidi nekupujou, jsou špatné časy. Pan cesťák taky mluví, že&nbsp;jsou špatné časy a&nbsp;že&nbsp;to&nbsp;není nic platné. Tak se&nbsp;hádají hodnou chvilku a&nbsp;potom pan cesťák vytáhne notes a&nbsp;zapíše si&nbsp;objednávku. Pak zastrčí notes, podá tatínkovi ruku a&nbsp;řekne nejuctivější služebník, já&nbsp;se&nbsp;vám klaním.</span></p>
          <p class="chunk" data-nb-ref-number="182" data-nb-words="49" data-nb-chars="277"><span class="idea" data-nb-ref-number="189" id="idea189" data-nb-words="49" data-nb-chars="277">Mně se&nbsp;pan cesťák velmi líbí, protože je&nbsp;vždycky celý nový, vousy má&nbsp;voňavé, vlasy taky voňavé a&nbsp;chodí si&nbsp;jako ve&nbsp;svátek. Když do&nbsp;krámu vstoupí maminka, tak pan cesťák řekne rukulíbám, milostpaní je&nbsp;pořád jak ta&nbsp;růžička, maminka se&nbsp;směje, pohrozí mu&nbsp;prstem a&nbsp;praví: „Vy jeden!“</span></p>
          <p class="chunk" data-nb-ref-number="183" data-nb-words="30" data-nb-chars="153"><span class="idea" data-nb-ref-number="190" id="idea190" data-nb-words="30" data-nb-chars="153">Proto mám vlak rád, že&nbsp;vozí cesťáky, a&nbsp;také proto, že&nbsp;z&nbsp;něho jest rozhled do&nbsp;šíré krajiny. Až&nbsp;budu velký, tak budu pořád cestovat a&nbsp;budu mít kožený kufr.</span></p>
          <p class="chunk" data-nb-ref-number="184" data-nb-words="11" data-nb-chars="64"><span class="idea" data-nb-ref-number="191" id="idea191" data-nb-words="11" data-nb-chars="64">Když jsme se&nbsp;vyváleli, tak jsem pravil: „Kdo se&nbsp;nejdřív osmělí?“</span></p>
          <p class="chunk" data-nb-ref-number="185" data-nb-words="37" data-nb-chars="218"><span class="idea" data-nb-ref-number="192" id="idea192" data-nb-words="37" data-nb-chars="218">Všichni křičeli: „Já!“ Ale nejdříve se&nbsp;osmělil Éda Kemlink, ten vám má&nbsp;skok jako plavec závodník. Bejval a&nbsp;já&nbsp;jsme plácli do&nbsp;vody jako žába, ale Čeněk Jirsák skočil pozpátku, protože je&nbsp;hrdý. Ale předtím se&nbsp;pokřižoval.</span></p>
          <p class="chunk" data-nb-ref-number="186" data-nb-words="18" data-nb-chars="100"><span class="idea" data-nb-ref-number="193" id="idea193" data-nb-words="18" data-nb-chars="100">Ten malý chlapec Venda Štěpánků taky vykřikl: „Já!“ a&nbsp;skočil do&nbsp;vody, jak to&nbsp;viděl u&nbsp;těch dospělých.</span></p>
          <p class="chunk" data-nb-ref-number="187" data-nb-words="19" data-nb-chars="106"><span class="idea" data-nb-ref-number="194" id="idea194" data-nb-words="19" data-nb-chars="106">U&nbsp;Klobouku jest velká touň a&nbsp;my&nbsp;jsme si&nbsp;nevzpomněli, že&nbsp;Venda Štěpánků třeba neumí plavat. On&nbsp;taky neuměl.</span></p>
          <p class="chunk" data-nb-ref-number="188" data-nb-words="14" data-nb-chars="82"><span class="idea" data-nb-ref-number="195" id="idea195" data-nb-words="14" data-nb-chars="82">A&nbsp;zmizel pod vodou, pak se&nbsp;vynořil, něco vykřikl, zase zmizel a&nbsp;polykal andělíčky.</span></p>
          <p class="chunk" data-nb-ref-number="189" data-nb-words="6" data-nb-chars="42"><span class="idea" data-nb-ref-number="196" id="idea196" data-nb-words="6" data-nb-chars="42">„Ježíšmarjá!“ křičeli jsme. „On se&nbsp;utopí!“</span></p>
          <p class="chunk" data-nb-ref-number="190" data-nb-words="34" data-nb-chars="175"><span class="idea" data-nb-ref-number="197" id="idea197" data-nb-words="34" data-nb-chars="175">Protože je&nbsp;tam vír a&nbsp;voda se&nbsp;točí pořád dokola a&nbsp;je&nbsp;tam plno kořenů, do&nbsp;kterých se&nbsp;zapletou nohy. Tak jsme stáli a&nbsp;křičeli a&nbsp;byli jsme polekáni, protože jsme nevěděli, co&nbsp;teď.</span></p>
          <p class="chunk" data-nb-ref-number="191" data-nb-words="35" data-nb-chars="189"><span class="idea" data-nb-ref-number="198" id="idea198" data-nb-words="35" data-nb-chars="189">Jenom Zilvar z&nbsp;chudobince nekřičel, on&nbsp;nikomu nic neřekl a&nbsp;skočil do&nbsp;touně. Nýbrž plaval pod vodou a&nbsp;šmátral kolem sebe, vynořil se, kašlal vodu a&nbsp;pravil: „Už ho&nbsp;mám, už&nbsp;ho&nbsp;držím za&nbsp;vlasy!“</span></p>
          <p class="chunk" data-nb-ref-number="192" data-nb-words="5" data-nb-chars="34"><span class="idea" data-nb-ref-number="199" id="idea199" data-nb-words="5" data-nb-chars="34">Všichni jsme křičeli: „Nepusť ho!“</span></p>
          <p class="chunk" data-nb-ref-number="193" data-nb-words="7" data-nb-chars="47"><span class="idea" data-nb-ref-number="200" id="idea200" data-nb-words="7" data-nb-chars="47">On&nbsp;odpověděl: „Nepustím, neboť ho&nbsp;držím pevně.“</span></p>
          <p class="chunk" data-nb-ref-number="194" data-nb-words="20" data-nb-chars="111"><span class="idea" data-nb-ref-number="201" id="idea201" data-nb-words="20" data-nb-chars="111">Pomohli jsme mu&nbsp;vytáhnout Vendu na&nbsp;břeh, a&nbsp;když byl na&nbsp;břehu, tak Zilvar pravil: „Herdek filek!“ a&nbsp;vysmrkal se.</span></p>
          <p class="chunk" data-nb-ref-number="195" data-nb-words="40" data-nb-chars="192"><span class="idea" data-nb-ref-number="202" id="idea202" data-nb-words="40" data-nb-chars="192">Venda ležel bez hnutí a&nbsp;nebylo vidět, že&nbsp;dýchá. Už&nbsp;jsme si&nbsp;myslili, že&nbsp;je&nbsp;po&nbsp;něm, tak jsme byli celí pryč, a&nbsp;já&nbsp;jsem pravil: „Tak vidíte, já&nbsp;jsem nechtěl, aby šel s&nbsp;námi,“ a&nbsp;bylo mně do&nbsp;bréče.</span></p>
          <p class="chunk" data-nb-ref-number="196" data-nb-words="27" data-nb-chars="147"><span class="idea" data-nb-ref-number="203" id="idea203" data-nb-words="27" data-nb-chars="147">Bejval Antonín taky pravil, že&nbsp;nechtěl, aby šel s&nbsp;námi, ale já&nbsp;jsem pravil: „To není prauda, ty&nbsp;vrdloužeš, sáms povídal, nechte ho, ať&nbsp;jde s&nbsp;námi.“</span></p>
          <p class="chunk" data-nb-ref-number="197" data-nb-words="23" data-nb-chars="145"><span class="idea" data-nb-ref-number="204" id="idea204" data-nb-words="23" data-nb-chars="145">Bejval sprostě pravil, že&nbsp;sám vrdloužu, ale Čeněk Jirsák pravil: „Teď se&nbsp;nehádejte, to&nbsp;nemá žádnou cenu, nýbrž musíme přivést utopence k&nbsp;životu.“</span></p>
          <p class="chunk" data-nb-ref-number="198" data-nb-words="15" data-nb-chars="76"><span class="idea" data-nb-ref-number="205" id="idea205" data-nb-words="15" data-nb-chars="76">Éda Kemlink pravil, že&nbsp;je&nbsp;to&nbsp;prauda, co&nbsp;říká Jirsák, ale jak to&nbsp;máme udělat?</span></p>
          <p class="chunk" data-nb-ref-number="199" data-nb-words="30" data-nb-chars="160"><span class="idea" data-nb-ref-number="206" id="idea206" data-nb-words="30" data-nb-chars="160">Čeněk Jirsák pravil, že&nbsp;na&nbsp;chodbě školy, co&nbsp;do&nbsp;ní&nbsp;chodíme, jest obraz, na&nbsp;kterém je&nbsp;vymalováno, jak se&nbsp;vzkřísí umrlý utopenec, a&nbsp;že&nbsp;se&nbsp;to&nbsp;musí podle toho dělat.</span></p>
          <p class="chunk" data-nb-ref-number="200" data-nb-words="20" data-nb-chars="101"><span class="idea" data-nb-ref-number="207" id="idea207" data-nb-words="20" data-nb-chars="101">A&nbsp;dělal to&nbsp;podle toho a&nbsp;pohyboval Vendovýma rukama i&nbsp;nohama a&nbsp;mačkal mu&nbsp;břicho, až&nbsp;z&nbsp;něho vyšla voda.</span></p>
          <p class="chunk" data-nb-ref-number="201" data-nb-words="33" data-nb-chars="187"><span class="idea" data-nb-ref-number="208" id="idea208" data-nb-words="33" data-nb-chars="187">Venda si&nbsp;najednou vzdychl, pak se&nbsp;posadil, koukal a&nbsp;nevěděl, kde je. A&nbsp;nejdřív mu&nbsp;bylo špatně, ale za&nbsp;chvilku mu&nbsp;bylo dobře, my&nbsp;jsme skákali a&nbsp;křičeli: „Sláva!“, jelikož jsme měli radost.</span></p>
          <p class="chunk" data-nb-ref-number="202" data-nb-words="10" data-nb-chars="57"><span class="idea" data-nb-ref-number="209" id="idea209" data-nb-words="10" data-nb-chars="57">A&nbsp;Čeněk Jirsák se&nbsp;pokřižoval a&nbsp;pravil: „Však měl namále.“</span></p>
          <p class="chunk" data-nb-ref-number="203" data-nb-words="66" data-nb-chars="327"><span class="idea" data-nb-ref-number="210" id="idea210" data-nb-words="66" data-nb-chars="327">Venda se&nbsp;na&nbsp;nás usmíval a&nbsp;vypravoval, co&nbsp;se&nbsp;mu&nbsp;stalo. Pravil, jak ho&nbsp;voda přijala a&nbsp;že&nbsp;to&nbsp;bylo moc krásné a&nbsp;že&nbsp;byl lehký jako balón a&nbsp;v&nbsp;uších mu&nbsp;žertovně šuměly bublinky. A&nbsp;když otevřel oči, kolem dokola to&nbsp;bylo zelené jako na&nbsp;louce a&nbsp;na&nbsp;té&nbsp;louce rostly veliké červené jahody a&nbsp;on&nbsp;si&nbsp;jich chtěl natrhat, ale jaksi nemohl k&nbsp;nim.</span></p>
          <p class="chunk" data-nb-ref-number="204" data-nb-words="14" data-nb-chars="80"><span class="idea" data-nb-ref-number="211" id="idea211" data-nb-words="14" data-nb-chars="80">On&nbsp;dlouho vypravoval, ale všecko napřeskáčku, a&nbsp;my&nbsp;jsme se&nbsp;v&nbsp;tom nemohli vyznat.</span></p>
          <p class="chunk" data-nb-ref-number="205" data-nb-words="9" data-nb-chars="61"><span class="idea" data-nb-ref-number="212" id="idea212" data-nb-words="9" data-nb-chars="61">Éda Kemlink pravil: „Jó, pěkné jahody, mohls být nebožtíkem.“</span></p>
          <p class="chunk" data-nb-ref-number="206" data-nb-words="19" data-nb-chars="118"><span class="idea" data-nb-ref-number="213" id="idea213" data-nb-words="19" data-nb-chars="118">„To není prauda,“ pravil Venda, „nemoh jsem být nebožtíkem, ale chtěl jsem natrhat kytici jahod a&nbsp;přinést je&nbsp;mamince.“</span></p>
          <p class="chunk" data-nb-ref-number="207" data-nb-words="12" data-nb-chars="60"><span class="idea" data-nb-ref-number="214" id="idea214" data-nb-words="12" data-nb-chars="60">„Nech ho,“ pravil jsem, „on je&nbsp;ještě malý a&nbsp;neví, co&nbsp;mluví.“</span></p>
          <p class="chunk" data-nb-ref-number="208" data-nb-words="16" data-nb-chars="99"><span class="idea" data-nb-ref-number="215" id="idea215" data-nb-words="16" data-nb-chars="99">Pak jsme moc chválili Zilvara z&nbsp;chudobince, že&nbsp;se&nbsp;neohroženě vrhl do&nbsp;vody, aby zachránil tonoucího.</span></p>
          <p class="chunk" data-nb-ref-number="209" data-nb-words="40" data-nb-chars="221"><span class="idea" data-nb-ref-number="216" id="idea216" data-nb-words="40" data-nb-chars="221">Zilvar celý zčervenal, protože se&nbsp;rozzlobil, a&nbsp;pravil: „Vlezte mi&nbsp;na&nbsp;záda, votroci, a&nbsp;nechte si&nbsp;to!“ Ale já&nbsp;jsem na&nbsp;něm poznal, že&nbsp;se&nbsp;stydí, protože jsme ho&nbsp;chválili, tak jsme ho&nbsp;pořád chválili a&nbsp;on&nbsp;nadával dosti sprostě.</span></p>
          <p class="chunk" data-nb-ref-number="210" data-nb-words="75" data-nb-chars="408"><span class="idea" data-nb-ref-number="217" id="idea217" data-nb-words="75" data-nb-chars="408">Potom jsme se&nbsp;ustrojili, jelikož jsme měli koupání dost, a&nbsp;kráčeli jsme domů a&nbsp;nesli jsme si&nbsp;na&nbsp;zádech plavky, aby nám uschly. Zilvar z&nbsp;chudobince vedl Vendu Štěpánkového za&nbsp;ruku a&nbsp;poučoval ho, jak se&nbsp;má&nbsp;plavat. Nejdřív se&nbsp;naučí hrabat jako pes, a&nbsp;když to&nbsp;umí, tak se&nbsp;naučí doopravdy plavat. On&nbsp;mluvil, jak se&nbsp;plave na&nbsp;prsou, pod vodou a&nbsp;pokročilí kraulujou. Rukama to&nbsp;ukazoval a&nbsp;Venda to&nbsp;musil dělat po&nbsp;něm.</span></p>
          <p class="chunk" data-nb-ref-number="211" data-nb-words="9" data-nb-chars="44"><span class="idea" data-nb-ref-number="218" id="idea218" data-nb-words="9" data-nb-chars="44">A&nbsp;pak se&nbsp;ho&nbsp;otázal: „Budeš si&nbsp;to&nbsp;pamatovat?“</span></p>
          <p class="chunk" data-nb-ref-number="212" data-nb-words="3" data-nb-chars="21"><span class="idea" data-nb-ref-number="219" id="idea219" data-nb-words="3" data-nb-chars="21">„Budu,“ pravil Venda.</span></p>
          <p class="chunk" data-nb-ref-number="213" data-nb-words="10" data-nb-chars="62"><span class="idea" data-nb-ref-number="220" id="idea220" data-nb-words="10" data-nb-chars="62">Zilvar ho&nbsp;pochválil: „To je&nbsp;dobře, aspoň se&nbsp;podruhé neutopíš!“</span></p>
          <hr>
          <p class="chunk" data-nb-ref-number="214" data-nb-words="38" data-nb-chars="241"><span class="idea" data-nb-ref-number="221" id="idea221" data-nb-words="38" data-nb-chars="241">Příštího týdne jsem měl pořád radost a&nbsp;dováděl jsem a&nbsp;dospělí mne napomínali, že&nbsp;neposedím. Poněvadž byl konec školního roku. A&nbsp;největší radost jsem měl ve&nbsp;středu, protože jsme dostávali vysvědčení, a&nbsp;Kristýna pravila: „S tebou čerti šijou.“</span></p>
          <p class="chunk" data-nb-ref-number="215" data-nb-words="34" data-nb-chars="202"><span class="idea" data-nb-ref-number="222" id="idea222" data-nb-words="34" data-nb-chars="202">Toho dne ráno jsem si&nbsp;neudělal v&nbsp;peřinách doupě ani jsem si&nbsp;nepředstavoval, že&nbsp;jsem zvíře, ale sám jsem vyskočil z&nbsp;postele a&nbsp;křičel jsem: „Vysvědčení&nbsp;–&nbsp;vystrčení! Vystrčení za&nbsp;dveře, bude dobrá večeře!“</span></p>
          <p class="chunk" data-nb-ref-number="216" data-nb-words="16" data-nb-chars="104"><span class="idea" data-nb-ref-number="223" id="idea223" data-nb-words="16" data-nb-chars="104">Kristýna se&nbsp;ušklíbala a&nbsp;pravila: „Jenom jestli! Když propadneš, bude ran jako maku, ne-li dobrá večeře.“</span></p>
          <p class="chunk" data-nb-ref-number="217" data-nb-words="9" data-nb-chars="67"><span class="idea" data-nb-ref-number="224" id="idea224" data-nb-words="9" data-nb-chars="67">Já&nbsp;jsem pravil: „Ty propadneš, Rampepurdo rampepurďácká, ne-li já.“</span></p>
          <p class="chunk" data-nb-ref-number="218" data-nb-words="24" data-nb-chars="131"><span class="idea" data-nb-ref-number="225" id="idea225" data-nb-words="24" data-nb-chars="131">Ona mě&nbsp;honila s&nbsp;koštětem, oba jsme křičeli a&nbsp;pořád se&nbsp;smáli a&nbsp;maminka pravila: „Vy, Kristýno, máte ještě méně rozumu než to&nbsp;děcko.“</span></p>
          <p class="chunk" data-nb-ref-number="219" data-nb-words="6" data-nb-chars="46"><span class="idea" data-nb-ref-number="226" id="idea226" data-nb-words="6" data-nb-chars="46">Kristýna pravila: „Milostpaní, když on&nbsp;začal.“</span></p>
          <p class="chunk" data-nb-ref-number="220" data-nb-words="117" data-nb-chars="658"><span class="idea" data-nb-ref-number="227" id="idea227" data-nb-words="117" data-nb-chars="658">Když nám pan učitel rozdával vysvědčení, tak nás vyvolával jednoho po&nbsp;druhém a&nbsp;byl celý jinačí, protože byl ve&nbsp;svátečním. Žáci byli taky ve&nbsp;svátečním. Zilvar z&nbsp;chudobince měl kalhoty po&nbsp;tatínkovi a&nbsp;čepici mu&nbsp;půjčil pan Stádník, co&nbsp;bydlí taky v&nbsp;chudobinci, aby Zilvar byl taky ve&nbsp;svátečním. Kabát měl po&nbsp;bráchovi, co&nbsp;šel na&nbsp;vojnu, a&nbsp;rukávy mu&nbsp;byly dlouhé, ale on&nbsp;si&nbsp;z&nbsp;toho nic nedělal a&nbsp;utíral si&nbsp;do&nbsp;nich nos. Otakárek Soumarů byl v&nbsp;námořnickém a&nbsp;přivedla ho&nbsp;slečna. Édovi Kemlinkovi vrzaly botky a&nbsp;on&nbsp;byl rád. Bejval Antonín měl modrou kravatu a&nbsp;dal se&nbsp;ostříhat mašinkou. Já&nbsp;jsem měl hodinky, ale nesměl jsem je&nbsp;otevřít, kdybysem se&nbsp;chtěl podívat na&nbsp;kolečka.</span></p>
          <p class="chunk" data-nb-ref-number="221" data-nb-words="79" data-nb-chars="498"><span class="idea" data-nb-ref-number="228" id="idea228" data-nb-words="79" data-nb-chars="498">Než nám pan učitel rozdal vysvědčení, tak nás napomenul, abysme ani o&nbsp;prázdninách nezapomněli, že&nbsp;jsme synové vlasti, pročež abychom ani o&nbsp;prázdninách nesložili ruce v&nbsp;klín a&nbsp;doma pomáhali. Abysme šli příkladem napřed a&nbsp;nedělali hanbu naší škole. Abysme zdravili dospělé a&nbsp;nejedli nezralé ovoce, což je&nbsp;zlých nemocí původce, a&nbsp;nelámali větve, poněvadž je&nbsp;to&nbsp;příroda. Abysme dbali čistoty těla a&nbsp;nemyslili si, že&nbsp;když jsou prázdniny, že&nbsp;můžeme chodit jako čuňata, pročež abysme se&nbsp;vzdělávali četbou.</span></p>
          <p class="chunk" data-nb-ref-number="222" data-nb-words="36" data-nb-chars="225"><span class="idea" data-nb-ref-number="229" id="idea229" data-nb-words="36" data-nb-chars="225">Mně se&nbsp;ta&nbsp;řeč líbila, pročež jsem si&nbsp;umínil, že&nbsp;si&nbsp;honem půjdu vypůjčit k&nbsp;Édovi Kemlinkovi detektývku, protože pravil, že&nbsp;má&nbsp;krásnou detektývku „Mrtvola v&nbsp;mezinárodním vlaku“, abysem měl co&nbsp;číst, poněvadž jsem všecko přečetl.</span></p>
          <p class="chunk" data-nb-ref-number="223" data-nb-words="74" data-nb-chars="432"><span class="idea" data-nb-ref-number="230" id="idea230" data-nb-words="74" data-nb-chars="432">Když jsme obdrželi vysvědčení, tak jsme byli všichni způsobilí postoupiti do&nbsp;vyšší třídy, jenom dva kluci propadli, nějaký Vosáhlo Arnošt z&nbsp;Dubinky, on&nbsp;nemá tatínka a&nbsp;jeho matka posluhuje a&nbsp;pije kořauku. Potom Klema František, kouří retka a&nbsp;je&nbsp;tlustý, jeho tatínek má&nbsp;hospodu a&nbsp;on&nbsp;umí hrát pilijár. Ale já&nbsp;s&nbsp;nimi nechodím, nikdo s&nbsp;nimi nechodí. Oni si&nbsp;z&nbsp;toho nic nedělali, že&nbsp;propadli, ale já&nbsp;bysem měl vzteka, kdybych zůstal sedět.</span></p>
          <p class="chunk" data-nb-ref-number="224" data-nb-words="57" data-nb-chars="327"><span class="idea" data-nb-ref-number="231" id="idea231" data-nb-words="57" data-nb-chars="327">Já&nbsp;jsem měl jenom dvě dvojky, ostatní samé jedničky, polepšil jsem se&nbsp;z&nbsp;počtů, občanské nauky a&nbsp;kreslení. Byl jsem rád, protože když přinesu krásné vysvědčení, tak dostanu od&nbsp;tatínka korunu, od&nbsp;maminky taky korunu, aby tatínek nevěděl, a&nbsp;můžu si&nbsp;je&nbsp;dát do&nbsp;kasičky, a&nbsp;když mám hodně peněz, tak smím za&nbsp;ně&nbsp;tatínkovi koupit tabák.</span></p>
          <p class="chunk" data-nb-ref-number="225" data-nb-words="55" data-nb-chars="280"><span class="idea" data-nb-ref-number="232" id="idea232" data-nb-words="55" data-nb-chars="280">A&nbsp;nejlepší z&nbsp;naší třídy byl Páta Karel, on&nbsp;má&nbsp;samé jedničky, protože sedí rovně a&nbsp;dává pozor a&nbsp;pořád se&nbsp;hlásí. Pročež když jsme vycházeli z&nbsp;třídy, tak mu&nbsp;někdo podrazil nohy a&nbsp;on&nbsp;brečel. Bylo to&nbsp;na&nbsp;mně, ale já&nbsp;jsem to&nbsp;nebyl. Myslím, že&nbsp;to&nbsp;byl Zilvar, jelikož se&nbsp;koukal hned jinam.</span></p>
          <p class="chunk" data-nb-ref-number="226" data-nb-words="84" data-nb-chars="499"><span class="idea" data-nb-ref-number="233" id="idea233" data-nb-words="84" data-nb-chars="499">Když jsme se&nbsp;vyhrnuli ze&nbsp;školy, tak jsme moc křičeli a&nbsp;moc jsme utíkali, jenom Páta Karel kráčel k&nbsp;domovu slušně, jelikož je&nbsp;pitomec. A&nbsp;před školou stál pan Fajst a&nbsp;dával pozor, jestli ho&nbsp;budeme zdravit. Kdybysme ho&nbsp;nezdravili, tak by&nbsp;šel žalovat, protože je&nbsp;žalobník žalobnická. Tak jsme ho&nbsp;pozdravili, i&nbsp;Čeněk Jirsák ho&nbsp;pozdravil, smekl klobouk a&nbsp;pravil: „Pochválen!“ a&nbsp;přitom se&nbsp;příšerně šklebil. Pan Fajst nevěděl, jestli se&nbsp;příšerně šklebí ze&nbsp;zdvořilosti, nebo jemu na&nbsp;potvoru, a&nbsp;tak se&nbsp;koukal.</span></p>
          <p class="chunk" data-nb-ref-number="227" data-nb-words="20" data-nb-chars="128"><span class="idea" data-nb-ref-number="234" id="idea234" data-nb-words="20" data-nb-chars="128">Jenom Zilvar z&nbsp;chudobince nepozdravil a&nbsp;pan Fajst se&nbsp;na&nbsp;něho koukal a&nbsp;pravil silným hlasem: „Neumíš dát počestnost, nezdvořáku?“</span></p>
          <p class="chunk" data-nb-ref-number="228" data-nb-words="69" data-nb-chars="370"><span class="idea" data-nb-ref-number="235" id="idea235" data-nb-words="69" data-nb-chars="370">Zilvar nic neřekl a&nbsp;šel dál a&nbsp;pan Fajst šel za&nbsp;ním a&nbsp;pořád se&nbsp;ho&nbsp;ptal silným hlasem, jestli neumí pozdravit a&nbsp;jak ho&nbsp;to&nbsp;doma vedou. Zilvar zase nic neřekl a&nbsp;šel rychle, pan Fajst šel taky rychle a&nbsp;Zilvar začal utíkat, ale pan Fajst neumí tak rychle utíkat. Pročež když byl Zilvar daleko, tak začal křičet: „Pan Fajst vepřovou zblajz, pak koupil koninu pro celou rodinu.“</span></p>
          <p class="chunk" data-nb-ref-number="229" data-nb-words="22" data-nb-chars="136"><span class="idea" data-nb-ref-number="236" id="idea236" data-nb-words="22" data-nb-chars="136">Pan Fajst strašlivě zčervenal a&nbsp;křičel silným hlasem: „Ty lotře lotrovská, zraješ pro šibenici!“ Ale Zilvar šel domů a&nbsp;někteří se&nbsp;smáli.</span></p>
          <p class="chunk" data-nb-ref-number="230" data-nb-words="72" data-nb-chars="369"><span class="idea" data-nb-ref-number="237" id="idea237" data-nb-words="72" data-nb-chars="369">Pan Fajst se&nbsp;obrátil a&nbsp;díval se&nbsp;na&nbsp;všecky, ale nejvíc se&nbsp;díval na&nbsp;mě, jestli se&nbsp;nesměju, a&nbsp;já&nbsp;se&nbsp;díval jinam. Ale pan Fajst se&nbsp;pořád na&nbsp;mě&nbsp;díval, jestli si&nbsp;nemyslím: „Pan Fajst vepřovou zblajz, pak koupil koninu pro celou rodinu.“ Já&nbsp;jsem si&nbsp;to&nbsp;myslil, ale on&nbsp;mně nemohl nic říct, protože jsem to&nbsp;neříkal, a&nbsp;tak pravil: „Ty si&nbsp;dej taky pozor, já&nbsp;už&nbsp;tě&nbsp;dlouho pozoruju.“</span></p>
          <p class="chunk" data-nb-ref-number="231" data-nb-words="31" data-nb-chars="163"><span class="idea" data-nb-ref-number="238" id="idea238" data-nb-words="31" data-nb-chars="163">Já&nbsp;jsem věděl, že&nbsp;na&nbsp;mě&nbsp;přijde žalovat, ale nic jsem si&nbsp;z&nbsp;toho nedělal, protože jsem věděl, že&nbsp;mně naši nic neřeknou, jelikož nám pan Fajst stejně nedá nic utržit.</span></p>
          <p class="chunk" data-nb-ref-number="232" data-nb-words="38" data-nb-chars="202"><span class="idea" data-nb-ref-number="239" id="idea239" data-nb-words="38" data-nb-chars="202">Tak jsem šel pryč, ostatní hoši šli taky pryč a&nbsp;pan Fajst se&nbsp;zastavil s&nbsp;Kozí Kunckou a&nbsp;my&nbsp;jsme slyšeli, jak pravil: „Z těch kluků roste samý kreminálník, vzpomenete si&nbsp;na&nbsp;mě, matko drahá, až&nbsp;tu&nbsp;nebudu.“</span></p>
          <hr>
          <p class="chunk" data-nb-ref-number="233" data-nb-words="119" data-nb-chars="658"><span class="idea" data-nb-ref-number="240" id="idea240" data-nb-words="119" data-nb-chars="658">Já&nbsp;nyní chodím s&nbsp;Čeňkem Jirsákem a&nbsp;my&nbsp;spolu mluvíme a&nbsp;všem jsem pravil, že&nbsp;spolu mluvíme, aby to&nbsp;věděli. Jelikož jsem poznal, že&nbsp;není falešný, ale náhodou je&nbsp;správný. A&nbsp;vůbec to&nbsp;není prauda, co&nbsp;pravil Bejval Antonín, že&nbsp;Čenda je&nbsp;jenom pro sebe. Sám je&nbsp;falešný. Poněvadž jsem pravil, aby mně půjčil kolo, jen co&nbsp;bych objel rynk, ale on&nbsp;mně nepůjčil, já&nbsp;jsem pravil, snad by&nbsp;ho&nbsp;neubylo, nevídáno, ale on&nbsp;pravil, že&nbsp;mně má&nbsp;koupit kolo náš tatínek, jelikož mu&nbsp;koupil kolo jeho tatínek. Tak jsem mu&nbsp;pravil: „Pamatuj si, že&nbsp;si&nbsp;to&nbsp;budu pamatovat, ty&nbsp;lakomče lakomá, však ty&nbsp;přijdeš.“ On&nbsp;pravil: „Tak si&nbsp;to&nbsp;pamatuj, ale svoje kolo si&nbsp;nenechám od&nbsp;každého zhindrovat.“</span></p>
          <p class="chunk" data-nb-ref-number="234" data-nb-words="63" data-nb-chars="326"><span class="idea" data-nb-ref-number="241" id="idea241" data-nb-words="63" data-nb-chars="326">Vypravoval jsem to&nbsp;Čeňkovi Jirsákovi a&nbsp;on&nbsp;pravil, že&nbsp;Tonda byl vždycky takový a&nbsp;že&nbsp;si&nbsp;toho dávno všiml, ale že&nbsp;nic neříkal, aby nikdo nemohl říci, že&nbsp;něco říká. Ale že&nbsp;se&nbsp;vždycky divil, co&nbsp;na&nbsp;něm mám, a&nbsp;že&nbsp;jsem pořád chodil za&nbsp;ním jako ocásek. Pravil jsem, že&nbsp;od&nbsp;nynějška nebudu za&nbsp;ním chodit jako ocásek, a&nbsp;zadušoval jsem se.</span></p>
          <p class="chunk" data-nb-ref-number="235" data-nb-words="22" data-nb-chars="103"><span class="idea" data-nb-ref-number="242" id="idea242" data-nb-words="22" data-nb-chars="103">A&nbsp;potom Čenda pravil: „Nic si&nbsp;z&nbsp;toho nedělej, já&nbsp;mám nápad. Pojď se&nbsp;mnou na&nbsp;půdu a&nbsp;tam ti&nbsp;řeknu nápad.“</span></p>
          <p class="chunk" data-nb-ref-number="236" data-nb-words="31" data-nb-chars="155"><span class="idea" data-nb-ref-number="243" id="idea243" data-nb-words="31" data-nb-chars="155">Šli jsme na&nbsp;půdu, sedli jsme si&nbsp;do&nbsp;vikýře a&nbsp;Čenda pravil: „My založíme spolek a&nbsp;pojedeme do&nbsp;Itálie, ale Tondovi o&nbsp;tom nic neříkej, on&nbsp;by&nbsp;chtěl jet s&nbsp;námi.“</span></p>
          <p class="chunk" data-nb-ref-number="237" data-nb-words="29" data-nb-chars="150"><span class="idea" data-nb-ref-number="244" id="idea244" data-nb-words="29" data-nb-chars="150">Pravil jsem, bodejť bych řekl něco Bejvalovi, to&nbsp;mne neznáš, a&nbsp;pak jsem pravil, že&nbsp;by&nbsp;se&nbsp;to&nbsp;mělo říct taky Édovi Kemlinkovi, aby s&nbsp;námi jel do&nbsp;Itálie.</span></p>
          <p class="chunk" data-nb-ref-number="238" data-nb-words="94" data-nb-chars="487"><span class="idea" data-nb-ref-number="245" id="idea245" data-nb-words="94" data-nb-chars="487">Čenda pravil, beze všeho, tak jsme to&nbsp;řekli Édovi Kemlinkovi a&nbsp;on přinesl škatulku, že&nbsp;se&nbsp;do&nbsp;ní&nbsp;budou dávat peníze, a&nbsp;až&nbsp;budeme mít hodně peněz pohromadě, tak pojedeme. Až&nbsp;budeme v&nbsp;Itálii, tak pošleme Tondovi kartku a&nbsp;on&nbsp;bude mít vztek, že&nbsp;spatříme cizí kraje, a&nbsp;on&nbsp;ne. Až&nbsp;se&nbsp;vrátím, tak řeknu Bejvalovi: „Kdo spatřil Vesuv, co&nbsp;soptí síru a&nbsp;plameny, a&nbsp;kdo ne? Kdo byl v&nbsp;jeskyni, co&nbsp;se&nbsp;tam dá&nbsp;pes a&nbsp;on chcípne, a&nbsp;kdo ne? Aha! A&nbsp;kdo mně nechtěl půjčit kolo? Aha!“, čímž ho&nbsp;správně převezu.</span></p>
          <p class="chunk" data-nb-ref-number="239" data-nb-words="62" data-nb-chars="354"><span class="idea" data-nb-ref-number="246" id="idea246" data-nb-words="62" data-nb-chars="354">Sešli jsme se&nbsp;u&nbsp;Kemlinků, abysme se&nbsp;poradili, a&nbsp;paní Kemlinková, když jí&nbsp;Éda pravil, že&nbsp;pojedeme do&nbsp;Itálie, tak nám dala kafe a&nbsp;buchtu, abysme se&nbsp;posilnili na&nbsp;tu&nbsp;dalekou cestu. Pan Kemlink spravoval elektriku, protože když není v&nbsp;kanceláři, tak vždycky spravuje elektriku, a&nbsp;pravil, že&nbsp;byl jako vojín v&nbsp;Itálii u&nbsp;těžké atalerie<sup id="fnref:9"><a href="#fn:9" class="footnote-ref" role="doc-noteref">9</a></sup> a&nbsp;že&nbsp;si&nbsp;tam pekli kaštany.</span></p>
          <p class="chunk" data-nb-ref-number="240" data-nb-words="109" data-nb-chars="554"><span class="idea" data-nb-ref-number="247" id="idea247" data-nb-words="109" data-nb-chars="554">Éda Kemlink má&nbsp;dvě sestry, jménem Viktorka a&nbsp;Rafaela, a&nbsp;ty&nbsp;se&nbsp;nám podívaly do&nbsp;škatulky a&nbsp;byly tam už&nbsp;dvě koruny osmdesát haléřů a&nbsp;ony se&nbsp;nám smály, že&nbsp;za&nbsp;těch pár krejcarů se&nbsp;nedostaneme ani do&nbsp;Dlouhé Vsi. Éda Kemlink pravil, že&nbsp;u&nbsp;něho jsou jedna jako druhá pitomé paznehty a&nbsp;že&nbsp;si&nbsp;myslí, že&nbsp;si&nbsp;je&nbsp;vezme letec, ale ať&nbsp;nemyslí, že&nbsp;žádný letec není takový blázen. Jelikož každý letec sedne do&nbsp;éra a&nbsp;letí do&nbsp;Indie, a&nbsp;co&nbsp;by&nbsp;dělal se&nbsp;ženskou. Ony se&nbsp;chtěly s&nbsp;ním prát a&nbsp;my&nbsp;jsme vypili kafe a&nbsp;pravili jsme, že&nbsp;půjdeme k&nbsp;Jirsákům, abysme měli od&nbsp;ženských pokoj.</span></p>
          <p class="chunk" data-nb-ref-number="241" data-nb-words="51" data-nb-chars="256"><span class="idea" data-nb-ref-number="248" id="idea248" data-nb-words="51" data-nb-chars="256">Éda má&nbsp;takovou knížku, co&nbsp;se&nbsp;z&nbsp;ní&nbsp;učí italsky, a&nbsp;sám už&nbsp;se&nbsp;z&nbsp;ní&nbsp;předtím učil. On&nbsp;už&nbsp;umí nazpaměť cvičení „Láska&nbsp;–&nbsp;Zasnoubení&nbsp;–&nbsp;Svatba“ a&nbsp;dovede říct po&nbsp;italsku: „Dejte mi&nbsp;políbení, slečno, kdy bude svatba?“ a&nbsp;my&nbsp;jsme se&nbsp;mu&nbsp;divili, že&nbsp;to&nbsp;dovede říct rychle.</span></p>
          <p class="chunk" data-nb-ref-number="242" data-nb-words="81" data-nb-chars="424"><span class="idea" data-nb-ref-number="249" id="idea249" data-nb-words="81" data-nb-chars="424">Když jsme šli od&nbsp;Kemlinků, tak jsme byli tři a&nbsp;Pajda šel s&nbsp;námi. Pajda je&nbsp;Kemlinků pes, on&nbsp;je&nbsp;velice dlouhý, ale nožičky má&nbsp;krátké, křivé. Ale umí tak utíkat, že&nbsp;ho&nbsp;nikdo nedohoní. A&nbsp;když utíká, tak se&nbsp;směje, vyplazuje jazyk a&nbsp;uši mu&nbsp;plandají kolem hlavy jako dvě plácačky na&nbsp;mouchy. Pajda je&nbsp;velice chytrý, on&nbsp;žere všecko. On&nbsp;sní i&nbsp;močenou okurku a&nbsp;ještě by&nbsp;chtěl. A&nbsp;když chce, aby mu&nbsp;otevřeli, tak zaťuká ocáskem na&nbsp;dveře.</span></p>
          <p class="chunk" data-nb-ref-number="243" data-nb-words="22" data-nb-chars="124"><span class="idea" data-nb-ref-number="250" id="idea250" data-nb-words="22" data-nb-chars="124">Éda pravil: „Pajdo, nemůžeš jít s&nbsp;námi, jelikož máme spolkovou schůzi, abysme mohli jet do&nbsp;Itálie, a&nbsp;ty&nbsp;z&nbsp;toho nemáš pojem.“</span></p>
          <p class="chunk" data-nb-ref-number="244" data-nb-words="31" data-nb-chars="166"><span class="idea" data-nb-ref-number="251" id="idea251" data-nb-words="31" data-nb-chars="166">Pajda to&nbsp;poslouchal, stál a&nbsp;byl smutný a&nbsp;měl jedno ucho naruby. A&nbsp;Čenda pravil: „Proč by&nbsp;nemohl jít s&nbsp;námi? On&nbsp;nás nebude otravovat jako ty&nbsp;ženské, jelikož má&nbsp;rozum.“</span></p>
          <p class="chunk" data-nb-ref-number="245" data-nb-words="53" data-nb-chars="289"><span class="idea" data-nb-ref-number="252" id="idea252" data-nb-words="53" data-nb-chars="289">Pročež Éda pravil: „Tak pojď, Pajdo,“ a&nbsp;Pajda měl radost a&nbsp;skákal a&nbsp;silně štěkal a&nbsp;olízl Édovi nos. A&nbsp;pak se&nbsp;převalil na&nbsp;záda a&nbsp;hned nato vyskočil, moc rychle běžel, všecko očuchal, a&nbsp;když byl daleko, tak na&nbsp;nás čekal a&nbsp;nožičku měl zdviženou, jako by&nbsp;pravil: „Copak nemůžete jít rychleji?“</span></p>
          <p class="chunk" data-nb-ref-number="246" data-nb-words="110" data-nb-chars="608"><span class="idea" data-nb-ref-number="253" id="idea253" data-nb-words="110" data-nb-chars="608">My&nbsp;jsme Pajdu chválili, ale Éda pravil, že&nbsp;se&nbsp;Pajda nezdá, že&nbsp;kouká jako svatý Utřinos, když se&nbsp;mu&nbsp;nadává, ale je&nbsp;to&nbsp;děsný prevít. Pročež bylo na&nbsp;něho už&nbsp;moc stížností. On&nbsp;se&nbsp;spolčil s&nbsp;Amorem, který má&nbsp;hlídat u&nbsp;zedníků na&nbsp;stavbě, ale nehlídá a&nbsp;kouká, kde by&nbsp;co&nbsp;ukradl, neb je&nbsp;známý zloděj. Amor a&nbsp;Pajda nejraději kradou u&nbsp;řezníka Štveráka, jelikož vyčíhli, že&nbsp;pan Štverák jest málokdy v&nbsp;krámě, protože si&nbsp;musí namlouvat v&nbsp;jednom kuse Andulu, co&nbsp;slouží u&nbsp;důchodních. Pročež stojí opřený u&nbsp;okna a&nbsp;kouká se&nbsp;do&nbsp;kuchyně, jak Andula žehlí, a&nbsp;povídá: „Pořád v&nbsp;práci, slečno Andulko? Kdypak půjdeme spolu na&nbsp;špacír?“</span></p>
          <p class="chunk" data-nb-ref-number="247" data-nb-words="69" data-nb-chars="376"><span class="idea" data-nb-ref-number="254" id="idea254" data-nb-words="69" data-nb-chars="376">Tak když zpozorují, že&nbsp;si&nbsp;pan Štverák zase namlouvá, tak vleze Amor do&nbsp;krámu, protože je&nbsp;velký a&nbsp;dosáhne na&nbsp;pult, ale Pajda je&nbsp;malý, tak dává venku pozor, kdyby někdo šel. Načež Amor skočí na&nbsp;pult, popadne věnec buřtů a&nbsp;pak spolu utíkají velice rychle. A&nbsp;co&nbsp;můžou, to&nbsp;sežerou, co&nbsp;nemůžou, to&nbsp;si&nbsp;zahrabou do&nbsp;hnoje, poněvadž pes je&nbsp;velice chytrý živočich a&nbsp;pamatuje na&nbsp;zlé časy.</span></p>
          <p class="chunk" data-nb-ref-number="248" data-nb-words="58" data-nb-chars="310"><span class="idea" data-nb-ref-number="255" id="idea255" data-nb-words="58" data-nb-chars="310">My&nbsp;jsme se&nbsp;divili a&nbsp;pravili jsme: „Nehoupej nás,“ ale Éda se&nbsp;zadušoval, že&nbsp;je&nbsp;to&nbsp;prauda. A&nbsp;pravil, že&nbsp;jednou šel pan Fajst kolem Štverákova krámu a&nbsp;právě se&nbsp;natrefil k&nbsp;tomu, když ti&nbsp;dva psové kradli, a&nbsp;pravil: „Tohle je&nbsp;mi&nbsp;pěkná věc.“ Načež šel ihned ke&nbsp;Kemlinkom a&nbsp;pravil, pěkné věci jsem viděl, pane Kemlink.</span></p>
          <p class="chunk" data-nb-ref-number="249" data-nb-words="43" data-nb-chars="245"><span class="idea" data-nb-ref-number="256" id="idea256" data-nb-words="43" data-nb-chars="245">Pan Kemlink pravil: „To není prauda, pane Fajst, náš Pajda není takový, aby kradl, to&nbsp;by&nbsp;vypadalo, že&nbsp;mu&nbsp;nedáme najíst.“ Ale pan Fajst jináč nedal, pročež mu&nbsp;pan Kemlink pravil, že&nbsp;pan Fajst závidí psům buřty, jelikož by&nbsp;je&nbsp;nejraději sežral sám.</span></p>
          <p class="chunk" data-nb-ref-number="250" data-nb-words="15" data-nb-chars="77"><span class="idea" data-nb-ref-number="257" id="idea257" data-nb-words="15" data-nb-chars="77">Pan Fajst děsně zčervenal a&nbsp;pravil: „To mám za&nbsp;svou dobrou vůli,“ a&nbsp;šel pryč.</span></p>
          <p class="chunk" data-nb-ref-number="251" data-nb-words="65" data-nb-chars="318"><span class="idea" data-nb-ref-number="258" id="idea258" data-nb-words="65" data-nb-chars="318">A&nbsp;tak jsme šli a&nbsp;pořád si&nbsp;povídali a&nbsp;Pajda věděl, že&nbsp;mluvíme o&nbsp;něm, a&nbsp;skákal a&nbsp;silně štěkal a&nbsp;točil se&nbsp;dokola a&nbsp;my&nbsp;jsme přišli k&nbsp;Jirsákom. Pan Jirsák měl brejle a&nbsp;šil čepice a&nbsp;pravil: „Pěkně vítám, mladí páni!“ a&nbsp;už&nbsp;nic neříkal. Pajda si&nbsp;k&nbsp;němu čuchl a&nbsp;vrtěl ocáskem a&nbsp;pan Jirsák pravil: „Ty kluku špatná!“ a&nbsp;usmál se.</span></p>
          <p class="chunk" data-nb-ref-number="252" data-nb-words="136" data-nb-chars="756"><span class="idea" data-nb-ref-number="259" id="idea259" data-nb-words="136" data-nb-chars="756">Paní Jirsáková pravila, abysme se&nbsp;jí&nbsp;tam nemotali, jelikož je&nbsp;nás všude plno, a&nbsp;tak abysme šli na&nbsp;zahrádku, jelikož nás tu&nbsp;nechce mít. Tak jsme šli na&nbsp;zahrádku, kde byl trpajzlík, co&nbsp;měl dlouhé vousy a&nbsp;nacpával si&nbsp;fajfku, a&nbsp;Éda Kemlink pravil, že&nbsp;se&nbsp;musíme poradit ohledně cesty do&nbsp;Itálie, a&nbsp;tak jsme se&nbsp;radili. Každý si&nbsp;vezmeme batoh a&nbsp;do&nbsp;toho dáme jídlo, abysme netrpěli hlad. Já&nbsp;jsem pravil, že&nbsp;z&nbsp;krámu vezmu šumicí bonbóny a&nbsp;budeme si&nbsp;dělat limonádu, abysme neměli žízeň, jelikož jest v&nbsp;Itálii horké podnebí. Všichni mě&nbsp;chválili za&nbsp;ten nápad a&nbsp;já&nbsp;jsem byl rád. Jirsák pravil, že&nbsp;si&nbsp;musíme všeho bedlivě všímat, abysme věděli, kterak je&nbsp;která hora vysoká a&nbsp;která řeka se&nbsp;do&nbsp;které vlévá, kdyby se&nbsp;nás pan učitel ptal, abysme dovedli dát správnou odpověď.</span></p>
          <p class="chunk" data-nb-ref-number="253" data-nb-words="46" data-nb-chars="246"><span class="idea" data-nb-ref-number="260" id="idea260" data-nb-words="46" data-nb-chars="246">Jak tohle pravil, tak jsme slyšeli, jak pan Jirsák děsně řval: „Pětranná hodino, on&nbsp;mně sežral čepici!“ Hnedle nato vyletěl Pajda ze&nbsp;dveří a&nbsp;měl plnou hubu cucků, jak žral tu&nbsp;čepici, a&nbsp;pan Jirsák utíkal za&nbsp;ním a&nbsp;dupal a&nbsp;pravil, jak k&nbsp;tomu přijde.</span></p>
          <p class="chunk" data-nb-ref-number="254" data-nb-words="44" data-nb-chars="236"><span class="idea" data-nb-ref-number="261" id="idea261" data-nb-words="44" data-nb-chars="236">Éda psa napomenul, aby nežral čepici, a&nbsp;Pajda po&nbsp;něm šilhal a&nbsp;měl ocásek zatažený, a&nbsp;pak pravil, že&nbsp;má&nbsp;mapu Itálie, kterou probadá, abysme věděli, kde máme přesedat a&nbsp;kde ne. My&nbsp;jsme pravili, aby teda mapu probadal, a&nbsp;pak jsme šli domů.</span></p>
          <hr>
          <p class="chunk" data-nb-ref-number="255" data-nb-words="61" data-nb-chars="348"><span class="idea" data-nb-ref-number="262" id="idea262" data-nb-words="61" data-nb-chars="348">A&nbsp;když jsem přišel domů, maminka mně pravila, kde pořád courám, já&nbsp;jsem pravil: „Nikde,“ a&nbsp;maminka mně pravila, abysem donesl boty ševci, jelikož mají sešmajdané podpatky, a&nbsp;nařídila mně, abysem vyřídil, že&nbsp;se&nbsp;nechá poroučet, kdy by&nbsp;to&nbsp;mohlo být, a&nbsp;abych dal pěkné pozdravení, a&nbsp;tak jsem vzal boty a&nbsp;po&nbsp;cestě jsem si&nbsp;to&nbsp;opakoval, abych to&nbsp;nespletl.</span></p>
          <p class="chunk" data-nb-ref-number="256" data-nb-words="16" data-nb-chars="87"><span class="idea" data-nb-ref-number="263" id="idea263" data-nb-words="16" data-nb-chars="87">Jak jsem si&nbsp;to&nbsp;opakoval, tak přišel ke&nbsp;mně Bejval Antonín a&nbsp;pravil: „Nazdar, kam jdeš?“</span></p>
          <p class="chunk" data-nb-ref-number="257" data-nb-words="14" data-nb-chars="70"><span class="idea" data-nb-ref-number="264" id="idea264" data-nb-words="14" data-nb-chars="70">Já&nbsp;jsem viděl, že&nbsp;dolejzá, tak jsem mu&nbsp;pravil, že&nbsp;se&nbsp;s&nbsp;každým nebavím.</span></p>
          <p class="chunk" data-nb-ref-number="258" data-nb-words="41" data-nb-chars="208"><span class="idea" data-nb-ref-number="265" id="idea265" data-nb-words="41" data-nb-chars="208">On&nbsp;se&nbsp;mne ptal, jestli se&nbsp;zlobím skrz to&nbsp;kolo. Já&nbsp;jsem mu&nbsp;odpověděl, že&nbsp;se&nbsp;na&nbsp;jeho pitomé kolo vykašlu, ať&nbsp;mne nechá být. On&nbsp;pravil, že&nbsp;skrz to&nbsp;kolo nemusí být zle, jelikož mně kolo půjčí, kdykoli budu chtít.</span></p>
          <p class="chunk" data-nb-ref-number="259" data-nb-words="33" data-nb-chars="178"><span class="idea" data-nb-ref-number="266" id="idea266" data-nb-words="33" data-nb-chars="178">Když jsem mlčel, tak pravil, že&nbsp;vynalezl ohromný vynález a&nbsp;všichni budou kulit vočadla. Já&nbsp;jsem s&nbsp;ním vůbec nechtěl mluvit, když je&nbsp;takový, a&nbsp;ptal jsem se&nbsp;ho, jaký je&nbsp;to&nbsp;vynález.</span></p>
          <p class="chunk" data-nb-ref-number="260" data-nb-words="63" data-nb-chars="334"><span class="idea" data-nb-ref-number="267" id="idea267" data-nb-words="63" data-nb-chars="334">On&nbsp;pravil tichým hlasem, že&nbsp;byl tuhle na&nbsp;poli a&nbsp;tam v&nbsp;mezičce vynalezl vosí hnízdo. I&nbsp;pravil, že&nbsp;bysme to&nbsp;hnízdo mohli vybrat a&nbsp;plástve s&nbsp;mladými doneseme domů a&nbsp;založíme si&nbsp;vosí úl. Vůbec se&nbsp;diví, že&nbsp;lidé chovají jenom včeličky, když přece vosy snášejí také med. Až&nbsp;bude mít hodně medu, tak ho&nbsp;bude prodávat a&nbsp;bude mít peněz habaděj.</span></p>
          <p class="chunk" data-nb-ref-number="261" data-nb-words="15" data-nb-chars="81"><span class="idea" data-nb-ref-number="268" id="idea268" data-nb-words="15" data-nb-chars="81">Já&nbsp;jsem pravil, že&nbsp;je&nbsp;to&nbsp;prauda, jenomže se&nbsp;vosy musejí ochočit, aby snášely med.</span></p>
          <p class="chunk" data-nb-ref-number="262" data-nb-words="27" data-nb-chars="132"><span class="idea" data-nb-ref-number="269" id="idea269" data-nb-words="27" data-nb-chars="132">Bejval pravil, to&nbsp;je&nbsp;to&nbsp;nejmenší, že&nbsp;si&nbsp;je&nbsp;ochočí, že&nbsp;ho&nbsp;vosy budou poslouchat na&nbsp;slovo, a&nbsp;ptal se&nbsp;mě, jestli půjdu s&nbsp;ním do&nbsp;spolku.</span></p>
          <p class="chunk" data-nb-ref-number="263" data-nb-words="28" data-nb-chars="151"><span class="idea" data-nb-ref-number="270" id="idea270" data-nb-words="28" data-nb-chars="151">Mně se&nbsp;to&nbsp;líbilo, ale abych dělal milosti, tak jsem pravil, že&nbsp;se&nbsp;ještě uvidí, nýčko však že&nbsp;musím jít k&nbsp;ševci skrz ty&nbsp;rozšmajdané podpatky, tak nevím.</span></p>
          <p class="chunk" data-nb-ref-number="264" data-nb-words="35" data-nb-chars="174"><span class="idea" data-nb-ref-number="271" id="idea271" data-nb-words="35" data-nb-chars="174">Tak Bejval pravil, abych si&nbsp;vzal jeho kolo, že&nbsp;tam budu rychle, a&nbsp;ono to&nbsp;také lépe vypadá, když se&nbsp;jede k&nbsp;ševci skrz ty&nbsp;rozšmajdané podpatky na&nbsp;kole, než když se&nbsp;jde jen tak.</span></p>
          <p class="chunk" data-nb-ref-number="265" data-nb-words="39" data-nb-chars="183"><span class="idea" data-nb-ref-number="272" id="idea272" data-nb-words="39" data-nb-chars="183">Já&nbsp;jsem odvětil, že&nbsp;je&nbsp;to&nbsp;prauda, tak on&nbsp;hnedle přitáhl to&nbsp;kolo a&nbsp;já&nbsp;jsem si&nbsp;sedl na&nbsp;to&nbsp;kolo, pravil jsem mu: „Tak ahoj!“ a&nbsp;jel jsem si&nbsp;jako pán a&nbsp;koukal jsem, jestli se&nbsp;lidé koukají.</span></p>
          <p class="chunk" data-nb-ref-number="266" data-nb-words="31" data-nb-chars="166"><span class="idea" data-nb-ref-number="273" id="idea273" data-nb-words="31" data-nb-chars="166">A&nbsp;když jsem přijel k&nbsp;ševci, tak jsem pravil: „Pane Šafka, maminka se&nbsp;nechá poroučet, abyste spravil ty&nbsp;boty a&nbsp;kdy by&nbsp;ty&nbsp;boty mohly být, aby to&nbsp;zase netrvalo věčnost.“</span></p>
          <p class="chunk" data-nb-ref-number="267" data-nb-words="25" data-nb-chars="136"><span class="idea" data-nb-ref-number="274" id="idea274" data-nb-words="25" data-nb-chars="136">Pan Šafka odpověděl: „Mladý pane, řekni, že&nbsp;se&nbsp;nechám poroučet, že&nbsp;by&nbsp;ty&nbsp;botičky mohly být s&nbsp;neděle, když já&nbsp;řeknu slovo, tak to&nbsp;platí.“</span></p>
          <p class="chunk" data-nb-ref-number="268" data-nb-words="40" data-nb-chars="192"><span class="idea" data-nb-ref-number="275" id="idea275" data-nb-words="40" data-nb-chars="192">Tak jsem zase vsedl na&nbsp;kolo a&nbsp;jel jsem, ale nejel jsem přímo domů, abych to&nbsp;užil. Tak jsem jel kolem školy a&nbsp;školník dělal na&nbsp;zahrádce, nechal všeho a&nbsp;koukal se&nbsp;a&nbsp;já&nbsp;jsem byl rád, že&nbsp;se&nbsp;kouká.</span></p>
          <p class="chunk" data-nb-ref-number="269" data-nb-words="35" data-nb-chars="191"><span class="idea" data-nb-ref-number="276" id="idea276" data-nb-words="35" data-nb-chars="191">Když jsem přišel domů, tak jsem šel pryč, a&nbsp;maminka se&nbsp;ptala: „Kampak? To&nbsp;nemůžeš chvilku doma posedět?“ Já&nbsp;jsem pravil, že&nbsp;musím do&nbsp;houslí, ale nešel jsem do&nbsp;houslí, ale šel jsem k&nbsp;Jirsákom.</span></p>
          <p class="chunk" data-nb-ref-number="270" data-nb-words="17" data-nb-chars="83"><span class="idea" data-nb-ref-number="277" id="idea277" data-nb-words="17" data-nb-chars="83">Čenda Jirsáků už&nbsp;věděl, že&nbsp;se&nbsp;jde na&nbsp;vosy, a&nbsp;taky doma povídal, že&nbsp;půjde do&nbsp;houslí.</span></p>
          <p class="chunk" data-nb-ref-number="271" data-nb-words="109" data-nb-chars="577"><span class="idea" data-nb-ref-number="278" id="idea278" data-nb-words="109" data-nb-chars="577">My&nbsp;totiž chodíme do&nbsp;houslí tři, já, Čenda Jirsáků a&nbsp;Éda Kemlink. Všichni se&nbsp;učíme u&nbsp;pana Rektoryse, co&nbsp;má&nbsp;hudební školu. Jirsák už&nbsp;patří mezi pokročilé žáky, on&nbsp;umí už&nbsp;dvojhmaty a&nbsp;cvičí druhou polohu a&nbsp;na&nbsp;Vánoce hrál s&nbsp;ostatními ve&nbsp;spolku „Dalibor“. Já&nbsp;umím jenom „Když jsem plela len“ a&nbsp;„Když jsem husy pásala“, jináč nic. A&nbsp;to se&nbsp;na&nbsp;mne nikdo nesmí dívat, jak hraju, jináč naschvál to&nbsp;beru o&nbsp;jeden půltón níž a&nbsp;zas o&nbsp;jeden půltón výš. Když to&nbsp;tatínek slyší, že&nbsp;tak děsně vržu, tak se&nbsp;strašlivě zlobí a&nbsp;říká: „Z tebe věru žádný Kubelík nebude a&nbsp;ty&nbsp;peníze jsou vyhozené oknem.“</span></p>
          <p class="chunk" data-nb-ref-number="272" data-nb-words="70" data-nb-chars="327"><span class="idea" data-nb-ref-number="279" id="idea279" data-nb-words="70" data-nb-chars="327">A&nbsp;tak jsme šli na&nbsp;ty&nbsp;vosy a&nbsp;byli jsme tři. A&nbsp;když jsme šli, tak jsme potkali Zilvara z&nbsp;chudobince a&nbsp;ptal se&nbsp;nás, kam jdeme. Když jsme mu&nbsp;řekli, že&nbsp;na&nbsp;vosy, tak pravil, že&nbsp;půjde s&nbsp;námi. Tak jsme byli čtyři. Když jsme ušli kousek cesty, tak jsme se&nbsp;ohlédli a&nbsp;Pajda utíkal za&nbsp;námi a&nbsp;uši mu&nbsp;plandaly a&nbsp;on&nbsp;se&nbsp;smál. Tak nás bylo pět.</span></p>
          <p class="chunk" data-nb-ref-number="273" data-nb-words="70" data-nb-chars="373"><span class="idea" data-nb-ref-number="280" id="idea280" data-nb-words="70" data-nb-chars="373">Když jsme přišli do&nbsp;polí, tak nás Bejval zavedl k&nbsp;mezičce a&nbsp;v&nbsp;ní&nbsp;byla ďoura, co&nbsp;z&nbsp;ní&nbsp;vylétaly vosy. Tak jsme se&nbsp;radili, jakým způsobem bysme se&nbsp;hnízda zmocnili, ale vtom Pajda strašlivě zavyl, neboť si&nbsp;sedl na&nbsp;vosu. Éda Kemlink pravil Pajdovi, nevídáno, že&nbsp;nemusí kvůli všemu hned tak řvát, ale Pajda řval pořád a&nbsp;Éda pravil, že&nbsp;nemusil s&nbsp;námi jít, že&nbsp;se&nbsp;ho&nbsp;nikdo neprosil.</span></p>
          <p class="chunk" data-nb-ref-number="274" data-nb-words="64" data-nb-chars="324"><span class="idea" data-nb-ref-number="281" id="idea281" data-nb-words="64" data-nb-chars="324">Nám pak pravil, že&nbsp;Pajda má&nbsp;ve&nbsp;všem velkou smůlu, povídal, že&nbsp;si&nbsp;jednou sedl na&nbsp;včeličku a&nbsp;ona mu&nbsp;dala žihadlo a&nbsp;Pajda děsně kvičel a&nbsp;jeho maminka pravila: „Já se&nbsp;z&nbsp;toho psa zjevím!“ a&nbsp;namazala to&nbsp;olejem z&nbsp;lampičky, on&nbsp;už&nbsp;nekvičel, ale pak jí&nbsp;sežral šití a&nbsp;musili z&nbsp;něho tahat nitě, on&nbsp;taky pomáhal, jelikož to&nbsp;z&nbsp;něho nešlo.</span></p>
          <p class="chunk" data-nb-ref-number="275" data-nb-words="54" data-nb-chars="272"><span class="idea" data-nb-ref-number="282" id="idea282" data-nb-words="54" data-nb-chars="272">Tomu jsme se&nbsp;všichni velmi divili, a&nbsp;když Éda viděl, že&nbsp;se&nbsp;divíme, tak pravil, že&nbsp;jeden pán jim dával za&nbsp;Pajdu moc peněz a&nbsp;pravil, že&nbsp;je&nbsp;to&nbsp;zázrak přírody, ale my&nbsp;jsme poznali, že&nbsp;si&nbsp;to&nbsp;přidal sám od&nbsp;sebe, abysme se&nbsp;ještě více divili, tak jsme mu&nbsp;pravili, aby nás nebavil.</span></p>
          <p class="chunk" data-nb-ref-number="276" data-nb-words="53" data-nb-chars="276"><span class="idea" data-nb-ref-number="283" id="idea283" data-nb-words="53" data-nb-chars="276">Načež Bejval pravil, že&nbsp;se&nbsp;musíme poradit, jak bysme ty&nbsp;vosy přemohli, jelikož to&nbsp;není jen tak. Jirsák pravil: „Víte co, na&nbsp;tu&nbsp;ďouru navalíme pejřku<sup id="fnref:10"><a href="#fn:10" class="footnote-ref" role="doc-noteref">10</a></sup> a&nbsp;pak to&nbsp;zapálíme. Když jim to&nbsp;bude čudit pod nos, tak půjdou od&nbsp;toho pryč a&nbsp;pak my&nbsp;to&nbsp;hnízdo vykopeme a&nbsp;půjdeme s&nbsp;ním domů.“</span></p>
          <p class="chunk" data-nb-ref-number="277" data-nb-words="21" data-nb-chars="102"><span class="idea" data-nb-ref-number="284" id="idea284" data-nb-words="21" data-nb-chars="102">A&nbsp;Bejval na&nbsp;to&nbsp;pravil: „Tak jo,“ a&nbsp;my&nbsp;jsme nosili pejřku, až&nbsp;toho bylo hodně, a&nbsp;pak jsme to&nbsp;podpálili.</span></p>
          <p class="chunk" data-nb-ref-number="278" data-nb-words="50" data-nb-chars="277"><span class="idea" data-nb-ref-number="285" id="idea285" data-nb-words="50" data-nb-chars="277">Avšak brzy jsme poznali, že&nbsp;se&nbsp;stala chyba. Dneska už&nbsp;víme, že&nbsp;vosy nejsou tak hloupé, a&nbsp;že&nbsp;jsou chytřejší než všichni hoši. Ony asi už&nbsp;věděly, že&nbsp;je&nbsp;budeme chtít vykouřit, a&nbsp;tak si&nbsp;pro každý případ vydlabaly ještě jednu ďouru, o&nbsp;které jsme nevěděli. Pročež nás děsně převezly.</span></p>
          <p class="chunk" data-nb-ref-number="279" data-nb-words="51" data-nb-chars="282"><span class="idea" data-nb-ref-number="286" id="idea286" data-nb-words="51" data-nb-chars="282">A&nbsp;tak když to&nbsp;hořelo, převelice rychle vyletěly druhou ďourou a&nbsp;kroužily ve&nbsp;výšce a&nbsp;hrozně bzučely, neboť byly dožrané moc. A&nbsp;byla jich velká síla a&nbsp;točily se&nbsp;kolem dokola a&nbsp;koukaly, kde by&nbsp;byl jejich nepřítel. Jakmile nás spatřily, tak nás začaly počítat a&nbsp;viděly, že&nbsp;nás bylo pět.</span></p>
          <p class="chunk" data-nb-ref-number="280" data-nb-words="20" data-nb-chars="96"><span class="idea" data-nb-ref-number="287" id="idea287" data-nb-words="20" data-nb-chars="96">Tak se&nbsp;ten roj rozdělil na&nbsp;pět houfů a&nbsp;každý houf si&nbsp;jednoho z&nbsp;nás vyhlédl, aby mu&nbsp;to&nbsp;vykreslil.</span></p>
          <p class="chunk" data-nb-ref-number="281" data-nb-words="81" data-nb-chars="459"><span class="idea" data-nb-ref-number="288" id="idea288" data-nb-words="81" data-nb-chars="459">My&nbsp;jsme velmi křičeli a&nbsp;rozutekli se&nbsp;na&nbsp;všecky strany, utíkali jsme neobyčejně rychle, ale platné nám to&nbsp;nebylo nic, jelikož vosy jsou miliónkrát rychlejší než hoši. Tak nás honily po&nbsp;polích semo tamo a&nbsp;štípaly nás do&nbsp;rozličných částí těla. Pajdu štípla jedna do&nbsp;čumáku, pročež neobyčejně řval, i&nbsp;vstrčil čumák do&nbsp;měkkoty<sup id="fnref:11"><a href="#fn:11" class="footnote-ref" role="doc-noteref">11</a></sup>, aby se&nbsp;ochladil. My&nbsp;jsme řvali čím dále tím více a&nbsp;oháněli jsme se&nbsp;větvemi, ale tím jsme vosy ještě více namíchli a&nbsp;bylo nám do&nbsp;bréče.</span></p>
          <p class="chunk" data-nb-ref-number="282" data-nb-words="36" data-nb-chars="196"><span class="idea" data-nb-ref-number="289" id="idea289" data-nb-words="36" data-nb-chars="196">Tak jsme utíkali pořád, až&nbsp;jsme přišli do&nbsp;naší ulice a&nbsp;potkali jsme méblák<sup id="fnref:12"><a href="#fn:12" class="footnote-ref" role="doc-noteref">12</a></sup> a&nbsp;koně vedl Jakub od&nbsp;Bejvalů. Když viděl, jak nás vosy zřídily, tak se&nbsp;zasmál neobyčejně silně a&nbsp;pravil: „I heleme se!“</span></p>
          <p class="chunk" data-nb-ref-number="283" data-nb-words="19" data-nb-chars="94"><span class="idea" data-nb-ref-number="290" id="idea290" data-nb-words="19" data-nb-chars="94">A&nbsp;když jsem přišel domů, tak se&nbsp;mne tatínek ptal, kde jsem byl. Já&nbsp;jsem pravil, že&nbsp;v&nbsp;houslích.</span></p>
          <p class="chunk" data-nb-ref-number="284" data-nb-words="11" data-nb-chars="60"><span class="idea" data-nb-ref-number="291" id="idea291" data-nb-words="11" data-nb-chars="60">On&nbsp;pravil: „Tak proč máš křivou hubu, kdyžs byl v&nbsp;houslích?“</span></p>
          <p class="chunk" data-nb-ref-number="285" data-nb-words="21" data-nb-chars="110"><span class="idea" data-nb-ref-number="292" id="idea292" data-nb-words="21" data-nb-chars="110">To&nbsp;bylo pravda, že&nbsp;jsem měl křivou hubu a&nbsp;oteklý nos a&nbsp;místo očí úzkou škvírku, takže jsem vypadal jako Číňan.</span></p>
          <p class="chunk" data-nb-ref-number="286" data-nb-words="32" data-nb-chars="179"><span class="idea" data-nb-ref-number="293" id="idea293" data-nb-words="32" data-nb-chars="179">A&nbsp;když se&nbsp;mne tatínek pořád ptal, tak jsem pořád lhal, že&nbsp;jsem byl v&nbsp;houslích, ale lhal jsem málo, pročež tatínek odepnul pásek a&nbsp;já&nbsp;jsem dostal velice, abych podruhé nevrdlouhal.</span></p>
          <p class="chunk" data-nb-ref-number="287" data-nb-words="27" data-nb-chars="141"><span class="idea" data-nb-ref-number="294" id="idea294" data-nb-words="27" data-nb-chars="141">Potom jsem nesměl tři dny na&nbsp;ulici, aby mně otok nezastydl, jelikož bych pak musil celý život chodit s&nbsp;křivou hubou a&nbsp;to&nbsp;bysem měl za&nbsp;všecko.</span></p>
          <p class="chunk" data-nb-ref-number="288" data-nb-words="37" data-nb-chars="219"><span class="idea" data-nb-ref-number="295" id="idea295" data-nb-words="37" data-nb-chars="219">Víckrát však už&nbsp;na&nbsp;vosy nepůjdu, jelikož mne to&nbsp;nebaví, a&nbsp;raději budu doma pomáhat, aby se&nbsp;vidělo, že&nbsp;jsem se&nbsp;polepšil. A&nbsp;Bejvalovi Antonínovi řeknu do&nbsp;očí, že&nbsp;není žádný vynálezce, ale trouba ze&nbsp;všech nejtroubovatější.</span></p>
          <hr>
          <p class="chunk" data-nb-ref-number="289" data-nb-words="61" data-nb-chars="315"><span class="idea" data-nb-ref-number="296" id="idea296" data-nb-words="61" data-nb-chars="315">A&nbsp;skutečně jsem po&nbsp;třech dnech pravil Bejvalovi, že&nbsp;je&nbsp;trouba, a&nbsp;on odvětil, že&nbsp;já&nbsp;jsem ještě větší, já&nbsp;jsem pravil, že&nbsp;jsem kvůli němu dostal, a&nbsp;on&nbsp;odvětil, že&nbsp;dostal kvůli mně. A&nbsp;pravil, že&nbsp;si&nbsp;zas k&nbsp;němu můžu přijít vypůjčit kolo, že&nbsp;mě&nbsp;zkvakne<sup id="fnref:13"><a href="#fn:13" class="footnote-ref" role="doc-noteref">13</a></sup>. Já&nbsp;jsem pravil: „Nevídáno!“ a&nbsp;od&nbsp;té&nbsp;doby s&nbsp;ním do&nbsp;smrti nemluvím.</span></p>
          <p class="chunk" data-nb-ref-number="290" data-nb-words="32" data-nb-chars="165"><span class="idea" data-nb-ref-number="297" id="idea297" data-nb-words="32" data-nb-chars="165">Éda Kemlink odjel k&nbsp;babičce na&nbsp;Moravu, ona tam žije na&nbsp;vejminku, a&nbsp;jelikož je&nbsp;už&nbsp;moc špatná, tak chce mít někoho kolem sebe. Ale taky dostal velice moc skrz ty&nbsp;vosy.</span></p>
          <p class="chunk" data-nb-ref-number="291" data-nb-words="52" data-nb-chars="306"><span class="idea" data-nb-ref-number="298" id="idea298" data-nb-words="52" data-nb-chars="306">Čeněk Jirsák pravil, že&nbsp;skrz ty&nbsp;vosy ho&nbsp;maminka zavřela ke&nbsp;koze do&nbsp;chlívka a&nbsp;nedostal večeři. Ve&nbsp;chlívku u&nbsp;kozy rozjímal a&nbsp;shledal, že&nbsp;velice zhřešil, jelikož vosy utiskoval, začež ho&nbsp;Pánbůh spravedlivě potrestal, neboť jak k&nbsp;tomu vosy přijdou, nám by&nbsp;taktéž nebylo milé, kdyby nám uličníci čudili pod nos.</span></p>
          <p class="chunk" data-nb-ref-number="292" data-nb-words="46" data-nb-chars="248"><span class="idea" data-nb-ref-number="299" id="idea299" data-nb-words="46" data-nb-chars="248">Pročež nyní se&nbsp;nesmí se&nbsp;mnou kamarádit, ale musí doma pomáhat šít bačkory a&nbsp;čepice. Taktéž se&nbsp;musí pilně cvičit v&nbsp;hudbě, aby ho&nbsp;jednou pan Rektorys vzal, aby mu&nbsp;pomohl vyhrávat o&nbsp;funusu, jako tatínka. To&nbsp;mluvil velice tiše a&nbsp;díval se&nbsp;přitom k&nbsp;nebi.</span></p>
          <p class="chunk" data-nb-ref-number="293" data-nb-words="38" data-nb-chars="221"><span class="idea" data-nb-ref-number="300" id="idea300" data-nb-words="38" data-nb-chars="221">Já&nbsp;měl vzteka, že&nbsp;tak mluví, a&nbsp;pravil jsem mu: „Je vidět, že&nbsp;jseš přece jenom Krakonoš, tvůj brácha jest Krakonoš, tvůj tatínek jest Krakonoš a&nbsp;tvoje maminka jest Krakonoška. A&nbsp;všichni Krakonošové mně můžou vlézt na&nbsp;hrb.“</span></p>
          <p class="chunk" data-nb-ref-number="294" data-nb-words="23" data-nb-chars="119"><span class="idea" data-nb-ref-number="301" id="idea301" data-nb-words="23" data-nb-chars="119">On&nbsp;odvětil: „Ty smrade jeden, dal bysem ti&nbsp;jednu, až&nbsp;bys nevěděl, čí&nbsp;jseš, ale nesmím už&nbsp;hřešit, a&nbsp;to&nbsp;je&nbsp;tvoje štěstí.“</span></p>
          <p class="chunk" data-nb-ref-number="295" data-nb-words="14" data-nb-chars="71"><span class="idea" data-nb-ref-number="302" id="idea302" data-nb-words="14" data-nb-chars="71">A&nbsp;Zilvar z&nbsp;chudobince se&nbsp;nýčko spolčil s&nbsp;Habrováky, tak s&nbsp;ním nic neni.</span></p>
          <p class="chunk" data-nb-ref-number="296" data-nb-words="42" data-nb-chars="219"><span class="idea" data-nb-ref-number="303" id="idea303" data-nb-words="42" data-nb-chars="219">Pročež jsem nyní velice hodný a&nbsp;chodím sám a&nbsp;nejsou na&nbsp;mne stížnosti a&nbsp;všecko čtu, nejvíc krváky, abych byl vzdělaný. Já&nbsp;se&nbsp;vůbec neperu, a&nbsp;když se&nbsp;peru, tak jenom s&nbsp;Rampepurdou, ale to&nbsp;jenom tak, my&nbsp;se&nbsp;při tom smějeme.</span></p>
          <p class="chunk" data-nb-ref-number="297" data-nb-words="57" data-nb-chars="289"><span class="idea" data-nb-ref-number="304" id="idea304" data-nb-words="57" data-nb-chars="289">Taktéž musím hlídat Mančinku a&nbsp;nosím ji&nbsp;po&nbsp;pokoji zabalenou v&nbsp;peřince a&nbsp;zpívám jí: „On jmenoval se&nbsp;Harward Bill, narodil se&nbsp;v&nbsp;Nevadě, ženu propil v&nbsp;Arizoně, zlato v&nbsp;Kanadě,“ což se&nbsp;jí&nbsp;velice líbí. Když usne, tak ji&nbsp;postavím do&nbsp;kouta a&nbsp;ona spí, opřena o&nbsp;stěnu, a&nbsp;je&nbsp;hodná a&nbsp;já&nbsp;čtu v&nbsp;knížce.</span></p>
          <p class="chunk" data-nb-ref-number="298" data-nb-words="53" data-nb-chars="301"><span class="idea" data-nb-ref-number="305" id="idea305" data-nb-words="53" data-nb-chars="301">Naši jsou rádi, že&nbsp;se&nbsp;starám o&nbsp;sestřičku, jelikož maminka musí pomáhat tatínkovi v&nbsp;krámě odbejvat lidi. My&nbsp;máme koloniál a&nbsp;vedeme všecko. Kávu, cikorku, cukr, líh k&nbsp;pálení, biče, kartáče, čaj i&nbsp;likéry všeho druhu, jakož i&nbsp;citróny, ba&nbsp;i&nbsp;čekuládu. Vším posloužíme. A&nbsp;chodí k&nbsp;nám moc lidí, taky z&nbsp;vesnic.</span></p>
          <p class="chunk" data-nb-ref-number="299" data-nb-words="63" data-nb-chars="380"><span class="idea" data-nb-ref-number="306" id="idea306" data-nb-words="63" data-nb-chars="380">Já&nbsp;jsem nejradši, když přijede před náš krám valník Bejvalů a&nbsp;přiveze zboží, které tatínek objednal z&nbsp;Prahy ze&nbsp;zámořských osad. To&nbsp;jest pro mne velká sláva a&nbsp;plesání. Tu&nbsp;nejdřív vstoupí do&nbsp;kvelbu Jakub a&nbsp;praví: „Zdravíčko. Tak bysme byli tady.“ Načež pacholci složí bedny, a&nbsp;když jsou hotovi, dostanou po&nbsp;skleničce kořauky, kteroužto vypijou a&nbsp;řeknou: „Pánbůh naděl,“ a&nbsp;jdou pryč.</span></p>
          <p class="chunk" data-nb-ref-number="300" data-nb-words="72" data-nb-chars="388"><span class="idea" data-nb-ref-number="307" id="idea307" data-nb-words="72" data-nb-chars="388">Ihned potom začnu bednu obskakovat a&nbsp;tatínka mořit, aby začal pakovat, a&nbsp;tatínek dělá drahoty a&nbsp;praví: „To má&nbsp;čas, dej mi&nbsp;pokoj, řadši si&nbsp;vezmi knihu a&nbsp;uč&nbsp;se.“ Avšak já&nbsp;nepřestávám mořit, a&nbsp;když je&nbsp;tatínek umořený, tak popadne sekáček, kladívko a&nbsp;kleště a&nbsp;počíná otvírat bednu. On&nbsp;to&nbsp;dělá velice pomalu a&nbsp;přitom po&nbsp;mně po&nbsp;očku šilhá a&nbsp;já&nbsp;vím, že&nbsp;se&nbsp;mi&nbsp;směje, jelikož jsem celý netrpělivý.</span></p>
          <p class="chunk" data-nb-ref-number="301" data-nb-words="80" data-nb-chars="406"><span class="idea" data-nb-ref-number="308" id="idea308" data-nb-words="80" data-nb-chars="406">A&nbsp;já&nbsp;jsem netrpělivý proto, jelikož jsem žádostivý, jaké tam budou obrázky a&nbsp;jestli jich bude hodně. Jestli jsou v&nbsp;bedně obrázky, jakož i&nbsp;pohádky, to&nbsp;se&nbsp;pozná okamžitě. A&nbsp;jak se&nbsp;to&nbsp;pozná? Když je&nbsp;bedna celá špinavá a&nbsp;umouněná, tak v&nbsp;ní&nbsp;jistě není nic a&nbsp;já&nbsp;jdu od&nbsp;ní&nbsp;pryč, protože mne to&nbsp;nebaví. Ale když přijde bedna celá bílá a&nbsp;voní po&nbsp;syrovém dřevě, tak v&nbsp;ní&nbsp;jistě jsou i&nbsp;obrázky i&nbsp;pohádky a&nbsp;taky plakát.</span></p>
          <p class="chunk" data-nb-ref-number="302" data-nb-words="120" data-nb-chars="661"><span class="idea" data-nb-ref-number="309" id="idea309" data-nb-words="120" data-nb-chars="661">Když tatínek odklopí víko, tak to&nbsp;zaskřípe a&nbsp;rupne, pod tím jest papír, pak dřevitá vlna a&nbsp;hned navrchu plakát. Tatínek plakát rozdělá a&nbsp;na&nbsp;něm je&nbsp;vymalovaná krásná slečna, velice růžová, a&nbsp;má&nbsp;modré oči a&nbsp;pije kávu, přičemž se&nbsp;neobyčejně vesele usmívá. A&nbsp;pod ní&nbsp;jest napsáno tiskacím písmem: „Pověst letí kol a&nbsp;kolem&nbsp;–&nbsp;pijme jenom kávu se&nbsp;Sokolem,“ a&nbsp;tatínek se&nbsp;podívá na&nbsp;plakát se&nbsp;zalíbením a&nbsp;pak praví: „Mami, pojď sem.“ Maminka přijde, utře si&nbsp;ruce a&nbsp;taky se&nbsp;podívá a&nbsp;řekne „ách!“, pak přijde Kristýna z&nbsp;kuchyně, taky se&nbsp;podívá a&nbsp;řekně „ách!“, neboť se&nbsp;jim to&nbsp;líbí. Ten plakát pak tatínek pověsí do&nbsp;okna, aby to&nbsp;všichni lidé viděli a&nbsp;chodili kupovat cikorku.</span></p>
          <p class="chunk" data-nb-ref-number="303" data-nb-words="81" data-nb-chars="450"><span class="idea" data-nb-ref-number="310" id="idea310" data-nb-words="81" data-nb-chars="450">Avšak potom přijde to&nbsp;hlavní, neboť pod plakátem jsou pohádky a&nbsp;jest jich habaděj. Ty&nbsp;pohádky potom čítám a&nbsp;je&nbsp;v&nbsp;nich o&nbsp;čarodějnicích, obrech i&nbsp;trpajzlících, o&nbsp;hodném králi a&nbsp;zlé princezně, co&nbsp;nechtěla pít kávu se&nbsp;Sokolem, pročež byla zakletá do&nbsp;žáby, až&nbsp;byla vysvobozena princem, co&nbsp;by&nbsp;se&nbsp;po&nbsp;kávě se&nbsp;Sokolem utloukl, a&nbsp;pročež jest strašlivě silný a&nbsp;děsně udatný, a&nbsp;pojme princeznu za&nbsp;manželku a&nbsp;oni pak pijí kávu se&nbsp;Sokolem ve&nbsp;svornosti až&nbsp;do&nbsp;smrti.</span></p>
          <p class="chunk" data-nb-ref-number="304" data-nb-words="71" data-nb-chars="386"><span class="idea" data-nb-ref-number="311" id="idea311" data-nb-words="71" data-nb-chars="386">Až&nbsp;budu velký, tak budu také kupcem, protože kupci to&nbsp;mají nejlepší. Kupci nemusejí nic kupovat, jednoduše jdou do&nbsp;krámu a&nbsp;vezmou si, co&nbsp;chtějí. Tatínek pravil: „Koukej, ať&nbsp;se&nbsp;máš k&nbsp;obchodu, já&nbsp;tu&nbsp;pořád nebudu, tak si&nbsp;všeho všímej, abys to&nbsp;jednou mohl vzít za&nbsp;mne, neboť Láďa se&nbsp;udělá pro sebe.“ Tak si&nbsp;všeho všímám a&nbsp;stojím za&nbsp;pultem a&nbsp;zdravím lidi silným hlasem, abych byl jako kupec.</span></p>
          <p class="chunk" data-nb-ref-number="305" data-nb-words="80" data-nb-chars="431"><span class="idea" data-nb-ref-number="312" id="idea312" data-nb-words="80" data-nb-chars="431">Ale ze&nbsp;všeho nejraději chodím upomínat lidi, co&nbsp;jsou nám dlužni za&nbsp;zboží. Jelikož vejdu do&nbsp;příbytku, dám slušné pozdravení a&nbsp;pravím, že&nbsp;tatínek se&nbsp;nechá poroučet a&nbsp;co&nbsp;je&nbsp;s&nbsp;placením, že&nbsp;nemůžeme čekat, a&nbsp;lidi mají vzteka a&nbsp;praví, že&nbsp;nemusí být hned zle, že&nbsp;zaplatí až&nbsp;pak. Avšak já&nbsp;se&nbsp;jim nehnu a&nbsp;pravím, že&nbsp;nám také nikdo nečeká a&nbsp;že&nbsp;nesmím bez peněz přijít domů. Tak oni mně raději peníze dají, přičemž říkají, abych koukal mazat.</span></p>
          <p class="chunk" data-nb-ref-number="306" data-nb-words="75" data-nb-chars="421"><span class="idea" data-nb-ref-number="313" id="idea313" data-nb-words="75" data-nb-chars="421">Avšak děsně nerad chodím upomínat k&nbsp;cukrářovi Svobodovi, který od&nbsp;nás bere cukr, čekuládu, kakao a&nbsp;všelijaké věci. Pan Svoboda je&nbsp;zlostný a&nbsp;pořád mne vyhazuje z&nbsp;krámu a&nbsp;praví, že&nbsp;ještě nikomu s&nbsp;dluhem neutekl. Já&nbsp;jsem rád, že&nbsp;má&nbsp;vzteka, a&nbsp;hádal bych se&nbsp;s&nbsp;ním silným hlasem, jenomže bývá při tom Eva Svobodová a&nbsp;ta&nbsp;se&nbsp;kouká lítostivě, pročež mluvím slabým hlasem. Tak jdu pryč a&nbsp;tatínek musí pana Svobodu upomínat písemně.</span></p>
          <p class="chunk" data-nb-ref-number="307" data-nb-words="59" data-nb-chars="366"><span class="idea" data-nb-ref-number="314" id="idea314" data-nb-words="59" data-nb-chars="366">Tuhle jsem mu&nbsp;zas přinesl dopis, na&nbsp;němž bylo psáno: „Veleváženým manželům Svobodovým Zde.“ Když se&nbsp;pan Svoboda podíval na&nbsp;obálku, tak velmi zčervenal a&nbsp;pravil: „Vyřiď tatínkovi, že&nbsp;jsem cukrář Jaromír Svoboda a&nbsp;nejsem u&nbsp;nikoho velevážený manžel Svoboda.“ Tak jsem šel domů a&nbsp;pravil jsem tatínkovi, že&nbsp;pan Svoboda je&nbsp;cukrář Svoboda a&nbsp;žádný velevážený manžel Svoboda.</span></p>
          <p class="chunk" data-nb-ref-number="308" data-nb-words="19" data-nb-chars="122"><span class="idea" data-nb-ref-number="315" id="idea315" data-nb-words="19" data-nb-chars="122">Tatínek odvětil: „Řekni panu Svobodovi, že&nbsp;u&nbsp;mne je&nbsp;velevážený manžel Svoboda, kdyby se&nbsp;rozkrájel, jelikož vím, co&nbsp;dělám.“</span></p>
          <p class="chunk" data-nb-ref-number="309" data-nb-words="20" data-nb-chars="122"><span class="idea" data-nb-ref-number="316" id="idea316" data-nb-words="20" data-nb-chars="122">Tak jsem šel zpátky a&nbsp;pravil jsem panu Svobodovi, že&nbsp;u&nbsp;tatínka bude vždycky velevážený manžel Svoboda, kdyby se&nbsp;rozkrájel.</span></p>
          <p class="chunk" data-nb-ref-number="310" data-nb-words="24" data-nb-chars="125"><span class="idea" data-nb-ref-number="317" id="idea317" data-nb-words="24" data-nb-chars="125">Pan Svoboda se&nbsp;začervenal ještě více než předtím a&nbsp;na&nbsp;čele se&nbsp;mu&nbsp;objevila žíla v&nbsp;podobě praku, co&nbsp;s&nbsp;ním střílíme po&nbsp;vrabcích.</span></p>
          <p class="chunk" data-nb-ref-number="311" data-nb-words="3" data-nb-chars="19"><span class="idea" data-nb-ref-number="318" id="idea318" data-nb-words="3" data-nb-chars="19">A&nbsp;pravil: „Počkej!“</span></p>
          <p class="chunk" data-nb-ref-number="312" data-nb-words="69" data-nb-chars="373"><span class="idea" data-nb-ref-number="319" id="idea319" data-nb-words="69" data-nb-chars="373">Pak si&nbsp;sedl a&nbsp;psal, a&nbsp;když to&nbsp;napsal, tak olízl obálku, bouchl na&nbsp;ni&nbsp;pěstí a&nbsp;pravil: „Tak tady máš a&nbsp;řekni, že&nbsp;se&nbsp;nechám poroučet. Tohle si&nbsp;tatínek nedá za&nbsp;rámeček.“ Tatínek si&nbsp;to&nbsp;psaní přečetl, a&nbsp;když ho&nbsp;přečetl, přišla holka od&nbsp;notářů, že&nbsp;by&nbsp;chtěla čtvrtku octa, tatínek pravil: „Posloužím,“ a&nbsp;odložil dopis. Jak ho&nbsp;odložil, tak jsem ho&nbsp;rychle vzal, abysem si&nbsp;ho&nbsp;přečetl.</span></p>
          <p class="chunk" data-nb-ref-number="313" data-nb-words="57" data-nb-chars="387"><span class="idea" data-nb-ref-number="320" id="idea320" data-nb-words="57" data-nb-chars="387">V&nbsp;dopise bylo psáno: „Velevážený Pán pan Vendelín Bajza, velkoobchodník Zde. Velevážený pane velkoobchodníku! Jestli se&nbsp;mně to&nbsp;ještě jednou bude opakovat, že&nbsp;mne ‚Veleváženým manželům Svobodovým‘ titulovati račte, ačkoli jsem již vícekrát prohlásil, že&nbsp;si&nbsp;tak nepřeji býti titulován, jelikož živnost běží na&nbsp;jméno mé, a&nbsp;nikoli manželky, tak už&nbsp;k&nbsp;Vám víckrát nebudu chodívádt nakupovádt.“</span></p>
          <p class="chunk" data-nb-ref-number="314" data-nb-words="44" data-nb-chars="256"><span class="idea" data-nb-ref-number="321" id="idea321" data-nb-words="44" data-nb-chars="256">Když jsem dopis přečetl a&nbsp;nalezl v&nbsp;něm ty&nbsp;strašné hrubky, tak jsem vzal červenou tužku a&nbsp;ty&nbsp;pravopisné chyby jsem podtrhl. Načež jsem připsal: „Vnější úprava písemné práce: Méně úhledná&nbsp;–&nbsp;Pravopis: 5“ a&nbsp;zanesl jsem dopis zpátky, aby to&nbsp;pan Svoboda opravil.</span></p>
          <p class="chunk" data-nb-ref-number="315" data-nb-words="35" data-nb-chars="202"><span class="idea" data-nb-ref-number="322" id="idea322" data-nb-words="35" data-nb-chars="202">Pan Svoboda se&nbsp;na&nbsp;to&nbsp;podíval, zařval velice a&nbsp;pravil neobyčejně silným hlasem: „Tohle už&nbsp;přestává všecko. Já&nbsp;nejsem nikomu za&nbsp;tajtrlíka, neboť nikdo si&nbsp;nebude ze&nbsp;mne dělat frňousy a&nbsp;daně mám v&nbsp;pořádku.“</span></p>
          <p class="chunk" data-nb-ref-number="316" data-nb-words="26" data-nb-chars="125"><span class="idea" data-nb-ref-number="323" id="idea323" data-nb-words="26" data-nb-chars="125">Od&nbsp;té&nbsp;doby od&nbsp;nás nebere a&nbsp;tatínek se&nbsp;tomu moc diví a&nbsp;praví: „Já nevím, co&nbsp;ten Svoboda proti mně má, že&nbsp;chodí ke&nbsp;konkurenci!“</span></p>
          <p class="chunk" data-nb-ref-number="317" data-nb-words="16" data-nb-chars="88"><span class="idea" data-nb-ref-number="324" id="idea324" data-nb-words="16" data-nb-chars="88">Já&nbsp;pravím: „Já taky nevím,“ ale vím dobře, jenomže to&nbsp;nemůžu říct, jelikož by&nbsp;byl mazec.</span></p>
          <hr>
          <p class="chunk" data-nb-ref-number="318" data-nb-words="83" data-nb-chars="450"><span class="idea" data-nb-ref-number="325" id="idea325" data-nb-words="83" data-nb-chars="450">Náš tatínek pravil: „Už nám to&nbsp;nastává,“ a&nbsp;naše maminka pravila: „Bať, bať, už&nbsp;fouká ze&nbsp;strnišť,“ a&nbsp;dívali se, jak se&nbsp;venku prohání vichřice. Hnedle bude podzim a&nbsp;už&nbsp;je&nbsp;konec koupání a&nbsp;na&nbsp;zahradě buch! buch! padají jablka. Copak o&nbsp;to, voda by&nbsp;byla ještě teplá, ale koupání nikoho nebaví, a&nbsp;když se&nbsp;oblékáme, tak vítr rve košili z&nbsp;rukou a&nbsp;schválně ji&nbsp;tak zamotá, abysme netrefili do&nbsp;rukávů, na&nbsp;těle dělá husí kůži a&nbsp;nikomu se&nbsp;doopravdy nechce do&nbsp;vody.</span></p>
          <p class="chunk" data-nb-ref-number="319" data-nb-words="70" data-nb-chars="397"><span class="idea" data-nb-ref-number="326" id="idea326" data-nb-words="70" data-nb-chars="397">Tak my&nbsp;pouštíme draky, což jest správný sport, a&nbsp;draky nám vyrábí Jakub od&nbsp;Bejvalů, on&nbsp;to&nbsp;nejlépe umí. My&nbsp;čekáme, až&nbsp;Jakub koně odkšíruje, poklidí ve&nbsp;stáji a&nbsp;všecko udělá, potom ho&nbsp;moříme: „Jakube, udělejte nám draka.“ On&nbsp;se&nbsp;mračí jako bubák a&nbsp;mluví mrzutým hlasem: „Jděte mi&nbsp;pryč, haranti, já&nbsp;nemám na&nbsp;vás myšlení,“ ale my&nbsp;nepřestáváme mořit a&nbsp;on&nbsp;praví hlubokým hlasem: „Tak aby byl svatý pokoj.“</span></p>
          <p class="chunk" data-nb-ref-number="320" data-nb-words="154" data-nb-chars="859"><span class="idea" data-nb-ref-number="327" id="idea327" data-nb-words="154" data-nb-chars="859">Potom se&nbsp;vám posadí na&nbsp;špalek, co&nbsp;se&nbsp;štípá dříví, a&nbsp;pustí se&nbsp;do&nbsp;toho a&nbsp;my&nbsp;stojíme kolem a&nbsp;díváme se, jak to&nbsp;dělá. Nejdříve vyrobí ze&nbsp;dřeva lajsničku, aby byla rovná a&nbsp;hladká, a&nbsp;na&nbsp;tu&nbsp;lajsničku zrovna doprostřed připevní rákosku a&nbsp;tu&nbsp;rákosku ohne, aby byla jako luk, a&nbsp;oba konce přiváže provázkem na&nbsp;dolním konci lajsničky. A&nbsp;do&nbsp;té&nbsp;lajsničky udělá dvě dovírky, kterými protáhne motouzek, a&nbsp;tak udělá kostru draka. A&nbsp;pak zkouší, jestli to&nbsp;dělá rovnováhu. Když to&nbsp;dělá rovnováhu, tak řekne: „To bysme měli.“ Ta&nbsp;kostra se&nbsp;pak polepí papírem. Při práci Jakub moc řečí nenadělá, jenom chvílemi praví: „Podej to,“ nebo: „Podej ono,“ a&nbsp;my&nbsp;víme, co&nbsp;mu&nbsp;máme podat, jestli nůžky, nebo papír, nebo hrnek s&nbsp;lepidlem, nebo co. Přičemž nesmíme ani slovíčko promluvit, jináč by&nbsp;nám s&nbsp;tím seknul, on&nbsp;nemá rád řeči. Jenom když je&nbsp;to&nbsp;hotovo, tak se&nbsp;smíme radovat slovy: „Jéjej!“</span></p>
          <p class="chunk" data-nb-ref-number="321" data-nb-words="71" data-nb-chars="391"><span class="idea" data-nb-ref-number="328" id="idea328" data-nb-words="71" data-nb-chars="391">A&nbsp;draku připevní z&nbsp;každé strany střapečky, aby to&nbsp;mělo ještě větší rovnováhu, a&nbsp;pak nastříhá z&nbsp;barevných papírů mašličky a&nbsp;my&nbsp;z&nbsp;nich pleteme ocas. A&nbsp;na&nbsp;konci ocasu se&nbsp;dá&nbsp;taky střapec, to&nbsp;rovněž skrz to, aby to&nbsp;mělo rovnováhu. Jelikož když nemá drak rovnováhu, tak sebou trhá jako jankovitý kůň a&nbsp;udělá ve&nbsp;vzduchu několik prudkých kotrmelců a&nbsp;zabodne se&nbsp;do&nbsp;měkkoty. A&nbsp;nikdo s&nbsp;ním nic nesvede.</span></p>
          <p class="chunk" data-nb-ref-number="322" data-nb-words="85" data-nb-chars="439"><span class="idea" data-nb-ref-number="329" id="idea329" data-nb-words="85" data-nb-chars="439">Ale drak musí mít také oči a&nbsp;vousy namalované červenou barvou a&nbsp;to&nbsp;dělá Éda Kemlink, ten to&nbsp;nejlépe dovede. Pročež se&nbsp;na&nbsp;nás drak shůry kouká, jestli ho&nbsp;správně pouštíme, a&nbsp;on&nbsp;se&nbsp;kolébá sem a&nbsp;tam, podle toho, jaký je&nbsp;vítr. A&nbsp;my&nbsp;přitom sedíme na&nbsp;mezičce a&nbsp;povídáme si&nbsp;řeči. A&nbsp;někdy posíláme draku psaníčka s&nbsp;optáním, jaké je&nbsp;to&nbsp;nahoře, a&nbsp;ta&nbsp;psaníčka navlékáme na&nbsp;šňůru a&nbsp;vítr je&nbsp;pohání pořád výš a&nbsp;výš, až&nbsp;jsou docela nahoře a&nbsp;tam zůstanou.</span></p>
          <p class="chunk" data-nb-ref-number="323" data-nb-words="79" data-nb-chars="416"><span class="idea" data-nb-ref-number="330" id="idea330" data-nb-words="79" data-nb-chars="416">Ještě raději však děláme ohníčky, to&nbsp;je&nbsp;to&nbsp;nejsprávnější. Tu&nbsp;jdeme nejdřív k&nbsp;Jirsákom a&nbsp;čekáme, až&nbsp;Čenda Jirsák vyžene kozy na&nbsp;pastvu, a&nbsp;my&nbsp;jdeme s&nbsp;ním. Když pak přijdeme na&nbsp;to&nbsp;pole, tak se&nbsp;rozběhneme a&nbsp;snášíme pejřku, ano i&nbsp;bramborovou nať, aby toho bylo hodně. Když je&nbsp;toho hodně, tak to&nbsp;podpálíme, plamen hučí a&nbsp;vysoko šlehá, kouř je&nbsp;silný a&nbsp;štípe do&nbsp;očí. A&nbsp;my&nbsp;sedíme kolem ohně, je&nbsp;nám veselo a&nbsp;povídáme si&nbsp;řeči.</span></p>
          <p class="chunk" data-nb-ref-number="324" data-nb-words="99" data-nb-chars="565"><span class="idea" data-nb-ref-number="331" id="idea331" data-nb-words="99" data-nb-chars="565">A&nbsp;když kolem hranice sedíme, tak každý z&nbsp;nás vytáhne svou dýmku, která se&nbsp;v&nbsp;indiánském nářečí nazývá kalumet. Tuto dýmku si&nbsp;udělá každý hoch z&nbsp;kaštanu, z&nbsp;něhož vydlabe maso, a&nbsp;tak má&nbsp;hlavičku. K&nbsp;této hlavičce jest připojen husí brk, kterým se&nbsp;táhne. Dýmku nacpeme bramborovou natí a&nbsp;hulíme velmi silně. Doma to&nbsp;nesmějí vědět, jináč by&nbsp;byly strašlivé řeči, pan učitel to&nbsp;také neví, jelikož praví, že&nbsp;kouření je&nbsp;neblahý zvyk, který podkopává zdraví a&nbsp;sklátí nás předčasně do&nbsp;hrobu. Ale já&nbsp;dovedu kouřit ze&nbsp;všech nejlépe a&nbsp;umím dělat kroužky, ostatní to&nbsp;dělají po&nbsp;mně.</span></p>
          <p class="chunk" data-nb-ref-number="325" data-nb-words="89" data-nb-chars="501"><span class="idea" data-nb-ref-number="332" id="idea332" data-nb-words="89" data-nb-chars="501">U&nbsp;ohně se&nbsp;musí kouřit, abysme si&nbsp;mohli povídat řeči o&nbsp;indiánech, kteří se&nbsp;vydali na&nbsp;válečnou stezku a&nbsp;přepadli srub čili vlak pacifické dráhy a&nbsp;je&nbsp;velký křik a&nbsp;prolévání krve. Nebo si&nbsp;povídáme o&nbsp;Barboře Ubrykové, která byla za&nbsp;starých časů jeptiškou, pročež byla nevinně zazděná. Také si&nbsp;vypravujeme o&nbsp;strašidlu, které chodilo sem tam a&nbsp;mělo svou hlavu pod paždí a&nbsp;hrozně naříkalo, aby se&nbsp;lidé báli. Když mluvíme o&nbsp;tom bezhlavém strašidle, tak to&nbsp;povídáme tiše a&nbsp;koukáme se&nbsp;kolem sebe a&nbsp;kozy se&nbsp;pasou.</span></p>
          <p class="chunk" data-nb-ref-number="326" data-nb-words="59" data-nb-chars="283"><span class="idea" data-nb-ref-number="333" id="idea333" data-nb-words="59" data-nb-chars="283">Pajda chce vždycky jít s&nbsp;námi na&nbsp;pole, a&nbsp;tedy ho&nbsp;Éda Kemlink vezme s&nbsp;sebou, a&nbsp;štěká na&nbsp;kozy a&nbsp;ony ho&nbsp;za&nbsp;trest chtějí nabrat na&nbsp;rohy, ale Pajda je&nbsp;chytrý a&nbsp;vždycky včas uskočí a&nbsp;my&nbsp;se&nbsp;smějeme, že&nbsp;je&nbsp;tak chytrý. Éda Kemlink praví: „Pajdo, vem si&nbsp;kozu,“ a&nbsp;Pajda štěká čím dále tím více.</span></p>
          <p class="chunk" data-nb-ref-number="327" data-nb-words="57" data-nb-chars="314"><span class="idea" data-nb-ref-number="334" id="idea334" data-nb-words="57" data-nb-chars="314">Eva Svobodová mne mockrát prosila, abych ji&nbsp;vzal s&nbsp;sebou na&nbsp;ten oheň, já&nbsp;jsem pravil, nevím, nevím, až&nbsp;podle toho, a&nbsp;skutečně jsem nevěděl, co&nbsp;mám dětat, jelikož dělat ohníčky není věc holčenčí, ale hošenčí. Bál jsem se, že&nbsp;by&nbsp;se&nbsp;kluci koukali a&nbsp;Čenda Jirsák by&nbsp;se&nbsp;třeba příšerně šklebil, ačkoliv teď s&nbsp;ním chodím.</span></p>
          <p class="chunk" data-nb-ref-number="328" data-nb-words="80" data-nb-chars="423"><span class="idea" data-nb-ref-number="335" id="idea335" data-nb-words="80" data-nb-chars="423">Ale když už&nbsp;mne moc mořila a&nbsp;pravila, že&nbsp;nevěděla, že&nbsp;jsem takový, tak jsem pravil: „Dobrá, tak pojď,“ ale hošům jsem o&nbsp;tom docela nic neřekl a&nbsp;přišel jsem s&nbsp;Evou rovnou na&nbsp;pole, kdy už&nbsp;tam všichni byli. A&nbsp;jak jsem s&nbsp;ní&nbsp;přišel, hned jsem se&nbsp;díval, jestli se&nbsp;hoši nebudou koukat a&nbsp;jestli se&nbsp;Čenda nebude příšerně šklebit. On&nbsp;už&nbsp;se&nbsp;taky chtěl příšerně šklebit, ale vtom Eva vytáhla kornout pražených mandlí a&nbsp;nabídla je&nbsp;všem.</span></p>
          <p class="chunk" data-nb-ref-number="329" data-nb-words="49" data-nb-chars="264"><span class="idea" data-nb-ref-number="336" id="idea336" data-nb-words="49" data-nb-chars="264">Z&nbsp;toho jsem poznal, že&nbsp;Eva je&nbsp;chytrá, a&nbsp;každý ji&nbsp;za&nbsp;to&nbsp;chválil a&nbsp;všichni pravili, jenom ať&nbsp;přijde zas a&nbsp;ukradne doma pražené mandle, jelikož všichni hoši rádi pražené mandle. A&nbsp;Eva pravila, že&nbsp;zase ukradne, poněvadž ví, kde jsou, a&nbsp;doma to&nbsp;nevědí, že&nbsp;krade mandle.</span></p>
          <p class="chunk" data-nb-ref-number="330" data-nb-words="102" data-nb-chars="535"><span class="idea" data-nb-ref-number="337" id="idea337" data-nb-words="102" data-nb-chars="535">Bejval Antonín jí&nbsp;za&nbsp;to&nbsp;nabídl svou dýmku, aby také kouřila, Eva to&nbsp;zkusila a&nbsp;udělala první šluk a&nbsp;začala strašně kašlat a&nbsp;pravila: „Áchich, to&nbsp;by&nbsp;byla moje smrt.“ Já&nbsp;jsem na&nbsp;to&nbsp;pravil, že&nbsp;to&nbsp;je&nbsp;jenom nezvyk, jelikož indiánky také kouří, ano i&nbsp;cikánky, a&nbsp;nic jim není. Eva však pravila, že&nbsp;raději bude nosit pejřku, a&nbsp;pekla brambory v&nbsp;popeli a&nbsp;starala se, aby oheň nevyhasl, pročež my&nbsp;jsme si&nbsp;seděli jako milostpáni a&nbsp;moc jsme si&nbsp;medili, že&nbsp;máme zastání. A&nbsp;bylo nás šest, co&nbsp;jsme seděli kolem ohně, a&nbsp;Pajda se&nbsp;radoval, že&nbsp;je&nbsp;nás hodně.</span></p>
          <hr>
          <p class="chunk" data-nb-ref-number="331" data-nb-words="19" data-nb-chars="99"><span class="idea" data-nb-ref-number="338" id="idea338" data-nb-words="19" data-nb-chars="99">V&nbsp;panské zahradě rostou ořechy a&nbsp;letos jich bylo děsně moc, pročež jsme tam vlezli, a&nbsp;bylo nás pět.</span></p>
          <p class="chunk" data-nb-ref-number="332" data-nb-words="128" data-nb-chars="692"><span class="idea" data-nb-ref-number="339" id="idea339" data-nb-words="128" data-nb-chars="692">Když jsme tam byli, tak na&nbsp;nás křičel zahradník: „Holoto, já&nbsp;vás, mně se&nbsp;zdá, zrychtuju, že&nbsp;uvidíte!“ a&nbsp;mával holí. Pročež jsme utekli, ale měli jsme plné kapsy ořechů a&nbsp;byly dobré. Jenomže když uzrají v&nbsp;panské zahradě ořechy, tak je&nbsp;konec prázdnin, ani jsme to&nbsp;pořádně neužili. Maminka pravila, že&nbsp;je&nbsp;dílem ráda, že&nbsp;už&nbsp;bude škola, aspoň se&nbsp;mne zbaví, jelikož jsem povstalec. Tatínek také pravil, že&nbsp;už&nbsp;byl nejvyšší čas a&nbsp;že&nbsp;ty&nbsp;prázdniny jsou jenom pro zlost a&nbsp;že&nbsp;by&nbsp;měly přijít k&nbsp;zkasírování, protože mládež je&nbsp;samá bujnost. Pravil, že&nbsp;je&nbsp;dobře, že&nbsp;nás už&nbsp;zase vezme pan učitel do&nbsp;parády, ale že&nbsp;budou ukrutné výdaje za&nbsp;knížky a&nbsp;školní pomůcky a&nbsp;ti&nbsp;páni nahoře se&nbsp;neptají, kde na&nbsp;to&nbsp;má&nbsp;brát.</span></p>
          <p class="chunk" data-nb-ref-number="333" data-nb-words="69" data-nb-chars="403"><span class="idea" data-nb-ref-number="340" id="idea340" data-nb-words="69" data-nb-chars="403">Kristýna se&nbsp;mně posmívala: „Fikalala, ty&nbsp;loupežníku, už&nbsp;je&nbsp;s&nbsp;prázdninami konec,“ a&nbsp;já&nbsp;jsem pravil: „Rampepurdo, ty&nbsp;bídnice, modli se, tvoje poslední hodina udeřila, jelikož tě&nbsp;musím zamordovat.“ A&nbsp;prali jsme se&nbsp;velice, až&nbsp;to&nbsp;bylo slyšet až&nbsp;v&nbsp;krámě, i&nbsp;přišla maminka a&nbsp;pravila: „Kristýno, vy&nbsp;máte ještě méně rozumu než to&nbsp;dítě, a&nbsp;to&nbsp;máte šamstra namluveného a&nbsp;chcete se&nbsp;vdávat, kdo by&nbsp;si&nbsp;vzal bláznivou?“</span></p>
          <p class="chunk" data-nb-ref-number="334" data-nb-words="102" data-nb-chars="600"><span class="idea" data-nb-ref-number="341" id="idea341" data-nb-words="102" data-nb-chars="600">Ona se&nbsp;smála a&nbsp;šla mýt nádobí a&nbsp;já&nbsp;jsem měl vzteka, že&nbsp;bude škola, jelikož musím chodit obutý a&nbsp;vůbec. Tak jsem se&nbsp;šel podívat ke&nbsp;knihkupectví pana Bašty, protože tam před krámem stojí študenti a&nbsp;prodávají staré učebnice. Jeden tam křičel: „Latinská gramatika úplně zachovalá pouze tři koruny,“ tak jsem taky křičel: „Latinská gramatika úplně zachovalá pouze tři koruny,“ abysem byl jako študent. Taktéž tam byl pan Fajst a&nbsp;koukal se, jestli ho&nbsp;študenti budou zdravit, ale oni si&nbsp;ho&nbsp;nevšímali, tak měl pan Fajst děsného vzteka a&nbsp;odplivoval si&nbsp;a&nbsp;pravil: „To je&nbsp;pak ta&nbsp;mládež študující, naděje vlasti!“</span></p>
          <p class="chunk" data-nb-ref-number="335" data-nb-words="171" data-nb-chars="904"><span class="idea" data-nb-ref-number="342" id="idea342" data-nb-words="171" data-nb-chars="904">První den ve&nbsp;škole jsme se&nbsp;vůbec nic neučili, jenom nás vyvolával pan učitel, jestli jsme všichni. My&nbsp;máme zase pana učitele Veselíka a&nbsp;on pravil: „Hoši, pěkně vás vítám z&nbsp;prázdnin, jelikož jste se&nbsp;osvěžili na&nbsp;duchu i&nbsp;na&nbsp;těle, abyste byli chloubou své vlasti, rodné obci, jakož i&nbsp;rodičům neb jejich zástupcům,“ a&nbsp;pak vybíral po&nbsp;koruně, co&nbsp;jsou majetnější, aby dali na&nbsp;chudé žáky přespolní, že&nbsp;se&nbsp;jim v&nbsp;zimě bude rozdávat polévka. A&nbsp;Páta Karel si&nbsp;sedl zase do&nbsp;první lavice, dal ruce na&nbsp;lavici a&nbsp;koukal se&nbsp;ctnostně. Už&nbsp;jsme měli jít domů, ale když někdo napsal křídou Pátovi Karlovi na&nbsp;záda „Já jsem vůl“ a&nbsp;hned jsem si&nbsp;pomyslil, že&nbsp;to&nbsp;bude na&nbsp;mně, ačkoli jsem to&nbsp;vůbec nebyl. Já&nbsp;vím, kdo to&nbsp;byl, byl to&nbsp;Miroslav Hanzal, jelikož se&nbsp;díval do&nbsp;penálu a&nbsp;dělal, jako kdyby počítal péra, jestli jich má&nbsp;moc. Tak jsem byl hned první den po&nbsp;škole a&nbsp;pomyslil jsem si, ať&nbsp;si&nbsp;Páta Karel nemyslí, že&nbsp;to&nbsp;nechám jen tak.</span></p>
          <p class="chunk" data-nb-ref-number="336" data-nb-words="63" data-nb-chars="360"><span class="idea" data-nb-ref-number="343" id="idea343" data-nb-words="63" data-nb-chars="360">A&nbsp;když jsem přišel domů, tak mně na&nbsp;zlost Kristýna zpívala: „Poškolák, mastnej pták, poškolanda&nbsp;–&nbsp;planda, že&nbsp;mu&nbsp;není hanba.“ Já&nbsp;jsem jí&nbsp;řekl: „Tohle si&nbsp;vypiješ, Rampepurdo rampepurďácká.“ A&nbsp;hned jsem silně přemýšlel, jak bych se&nbsp;jí&nbsp;pomstil, ale nemohl jsem na&nbsp;nic připadnout, jelikož jsem jí&nbsp;už&nbsp;všechny pomsty udělal a&nbsp;ona je&nbsp;znala. Tak jsem byl z&nbsp;toho mrzutý.</span></p>
          <p class="chunk" data-nb-ref-number="337" data-nb-words="53" data-nb-chars="287"><span class="idea" data-nb-ref-number="344" id="idea344" data-nb-words="53" data-nb-chars="287">Ale tu&nbsp;mně náhodou přispěl na&nbsp;pomoc náš kocour Honza, takže jsem si&nbsp;tu&nbsp;pomstu vyvzpomněl. Náš Honza jest zrzavý a&nbsp;chytrý, nejchytřejší ze&nbsp;všech koček, co&nbsp;jsou v&nbsp;městě. Náš tatínek praví, že&nbsp;Honza má&nbsp;kočičí univerzitu, a&nbsp;chovává ho&nbsp;na&nbsp;klíně a&nbsp;my&nbsp;všichni mu&nbsp;dáváme kosti, aby si&nbsp;je&nbsp;ocucal.</span></p>
          <p class="chunk" data-nb-ref-number="338" data-nb-words="118" data-nb-chars="597"><span class="idea" data-nb-ref-number="345" id="idea345" data-nb-words="118" data-nb-chars="597">Já&nbsp;ho&nbsp;rád pozoruju, když chce chytit vrabce, kteří k&nbsp;nám létají na&nbsp;dvůr, aby si&nbsp;sesbírali drobečky. To&nbsp;Honza si&nbsp;sedí jen tak a&nbsp;přimhuřuje oči, až&nbsp;je&nbsp;má&nbsp;jako čárky, a&nbsp;dělá, jako by&nbsp;se&nbsp;nekoukal, ale on&nbsp;se&nbsp;kouká. Zatím číhá, až&nbsp;se&nbsp;vrabec usadí a&nbsp;nebude na&nbsp;sebe dávat pozor. A&nbsp;když si&nbsp;vrabec sedne, tak se&nbsp;Honza přikrčí, až&nbsp;břicho vleče po&nbsp;zemi, a&nbsp;plazí se&nbsp;na&nbsp;opáčnou stranu od&nbsp;toho vrabce dál, aby ho&nbsp;obešel a&nbsp;pak znenadání na&nbsp;něho skočil. Ale když ho&nbsp;vrabec včas zpozoruje a&nbsp;uletí, tak Honza nedá najevo vzteka, aby si&nbsp;vrabec nemyslil, že&nbsp;tak o&nbsp;něho stojí, a&nbsp;lhostejně si&nbsp;líže kožich a&nbsp;pak jde pryč.</span></p>
          <p class="chunk" data-nb-ref-number="339" data-nb-words="67" data-nb-chars="341"><span class="idea" data-nb-ref-number="346" id="idea346" data-nb-words="67" data-nb-chars="341">Vrabce málokdy chytí, nýbrž spíše myš, v&nbsp;tom se&nbsp;vyzná. My&nbsp;máme na&nbsp;dvoře miskrounu, ve&nbsp;které je&nbsp;myší velice moc. Tu&nbsp;Honza sedí u&nbsp;díry, ani se&nbsp;nehne a&nbsp;pořád kouká do&nbsp;miskrouny, to&nbsp;na&nbsp;něho můžeš volat „čiči“, on&nbsp;se&nbsp;nepodívá. Když zpozoruje myš, tak střemhlav skočí do&nbsp;ďoury a&nbsp;už&nbsp;myš drží, už&nbsp;mu&nbsp;nemůže utéci. Je&nbsp;rád, že&nbsp;ji&nbsp;má, ačkoli ji&nbsp;nežere.</span></p>
          <p class="chunk" data-nb-ref-number="340" data-nb-words="143" data-nb-chars="745"><span class="idea" data-nb-ref-number="347" id="idea347" data-nb-words="143" data-nb-chars="745">Jednou jsme takhle seděli u&nbsp;oběda a&nbsp;měli jsme škubánky s&nbsp;makem, já&nbsp;je&nbsp;nerad, pročež tatínek říkává, že&nbsp;kdo jí&nbsp;škubánky, tomu jde do&nbsp;hlavy učení a&nbsp;bude z&nbsp;něho učenec. A&nbsp;okno bylo otevřené a&nbsp;oknem skočil dovnitř Honza a&nbsp;měl v&nbsp;zubech velikánskou myš, kterou položil na&nbsp;stůl přímo před tatínka, aby se&nbsp;pochlubil, že&nbsp;je&nbsp;dobrý lovec. Tatínek se&nbsp;lekl, ohnal se&nbsp;ubrouskem a&nbsp;začal řvát hrozným hlasem: „Fuj! Jedeš mi&nbsp;s&nbsp;tím!“ Maminka se&nbsp;také polekala a&nbsp;řvala ještě víc a&nbsp;nejvíc ze&nbsp;všech řvala Kristýna a&nbsp;pravila, že&nbsp;to&nbsp;bude její smrt. Honza nechápal, proč tak na&nbsp;něho řvou, když chytá myši, tak si&nbsp;zase myš vzal a&nbsp;šel s&nbsp;ní&nbsp;pryč, myslil si: To&nbsp;mám za&nbsp;všecko, a&nbsp;celý den jsme ho&nbsp;neviděli, jelikož se&nbsp;urazil, on&nbsp;jest velice hrdý, a&nbsp;nechal myš ležet na&nbsp;dvoře.</span></p>
          <p class="chunk" data-nb-ref-number="341" data-nb-words="85" data-nb-chars="460"><span class="idea" data-nb-ref-number="348" id="idea348" data-nb-words="85" data-nb-chars="460">Když Rampepurda tak velice řvala, tak jsem v&nbsp;duchu pravil silným hlasem: Už&nbsp;to&nbsp;mám! a&nbsp;vynalezl jsem krásnou pomstu. Vzal jsem tu&nbsp;mrtvou myš a&nbsp;vstrčil jsem ji&nbsp;Rampepurdě do&nbsp;kufru, ona tam má&nbsp;obrázky, prádlo a&nbsp;všelijaké písemnosti. Potom jsem chodil kolem ní&nbsp;a&nbsp;tvářil jsem se&nbsp;tajemně a&nbsp;vzal jsem si&nbsp;knížku a&nbsp;pilně jsem se&nbsp;učil, které jsou přítoky Labe. Kristýně to&nbsp;bylo divné, že&nbsp;se&nbsp;tak z&nbsp;ničeho nic učím, které jsou přítoky Labe, pročež se&nbsp;šla podívat do&nbsp;kufru.</span></p>
          <p class="chunk" data-nb-ref-number="342" data-nb-words="32" data-nb-chars="190"><span class="idea" data-nb-ref-number="349" id="idea349" data-nb-words="32" data-nb-chars="190">Já&nbsp;jsem šel ven a&nbsp;venku jsem slyšel, jak strašlivě zařvala a&nbsp;děsným hlasem pravila mamince: „Milostpaní, dejte mi&nbsp;knížku, já&nbsp;v&nbsp;tom místě nezůstanu ani hodinu, neboť jsem si&nbsp;to&nbsp;nezasloužila.“</span></p>
          <p class="chunk" data-nb-ref-number="343" data-nb-words="19" data-nb-chars="124"><span class="idea" data-nb-ref-number="350" id="idea350" data-nb-words="19" data-nb-chars="124">Potom chvilku spolu mluvily, Kristýna brečela a&nbsp;maminka volala jemným hlasem: „Péťo! Petříčku, kde jsi. Maminka ti&nbsp;něco dá.“</span></p>
          <p class="chunk" data-nb-ref-number="344" data-nb-words="15" data-nb-chars="77"><span class="idea" data-nb-ref-number="351" id="idea351" data-nb-words="15" data-nb-chars="77">Uslyšel jsem to&nbsp;volání a&nbsp;vstoupil jsem dovnitř a&nbsp;tázal jsem se: „Co mně dáš?“</span></p>
          <p class="chunk" data-nb-ref-number="345" data-nb-words="13" data-nb-chars="72"><span class="idea" data-nb-ref-number="352" id="idea352" data-nb-words="13" data-nb-chars="72">A&nbsp;maminka pravila, ale už&nbsp;ne&nbsp;jemným hlasem, ale dosti silně: „Pojď sem!“</span></p>
          <p class="chunk" data-nb-ref-number="346" data-nb-words="12" data-nb-chars="62"><span class="idea" data-nb-ref-number="353" id="idea353" data-nb-words="12" data-nb-chars="62">Tak jsem šel, ale dosti zvolna, a&nbsp;zůstal jsem stát ve&nbsp;dveřích.</span></p>
          <p class="chunk" data-nb-ref-number="347" data-nb-words="61" data-nb-chars="312"><span class="idea" data-nb-ref-number="354" id="idea354" data-nb-words="61" data-nb-chars="312">Maminka pravila: „Jen pojď blíž,“ a&nbsp;já&nbsp;jsem se&nbsp;ptal, proč mám jít ještě blíž, když už&nbsp;jsem tady, a&nbsp;udělal jsem ještě jeden krok. Ale maminka chtěla, abych byl k&nbsp;ní&nbsp;nejblíž, a&nbsp;ukazovala prstem, kam si&nbsp;mám stoupnout. To&nbsp;jsem však nechtěl, jelikož jsem si&nbsp;pomyslil, že&nbsp;to&nbsp;bude skrz tu&nbsp;myš a&nbsp;že&nbsp;to&nbsp;bude jistě na&nbsp;mně.</span></p>
          <p class="chunk" data-nb-ref-number="348" data-nb-words="56" data-nb-chars="289"><span class="idea" data-nb-ref-number="355" id="idea355" data-nb-words="56" data-nb-chars="289">Tatínek to&nbsp;v&nbsp;krámě slyšel a&nbsp;přišel do&nbsp;pokoje a&nbsp;taky chtěl, abych přistoupil ještě blíž. Jelikož jsem to&nbsp;nechtěl učinit, tak mne popadl za&nbsp;ucho a&nbsp;přitáhl mne k&nbsp;sobě a&nbsp;otázal se: „Kdo dal tu&nbsp;myš Kristýně do&nbsp;kufru?“ Odpověděl jsem lítostivým hlasem, že&nbsp;já&nbsp;to&nbsp;nebyl a&nbsp;že&nbsp;zas je&nbsp;všechno na&nbsp;mně.</span></p>
          <p class="chunk" data-nb-ref-number="349" data-nb-words="9" data-nb-chars="45"><span class="idea" data-nb-ref-number="356" id="idea356" data-nb-words="9" data-nb-chars="45">„Tak jsem to&nbsp;byl snad já?“ otázal se&nbsp;tatínek.</span></p>
          <p class="chunk" data-nb-ref-number="350" data-nb-words="10" data-nb-chars="46"><span class="idea" data-nb-ref-number="357" id="idea357" data-nb-words="10" data-nb-chars="46">I&nbsp;odvětil jsem, že&nbsp;on&nbsp;to&nbsp;nebyl, a&nbsp;brečel jsem.</span></p>
          <p class="chunk" data-nb-ref-number="351" data-nb-words="14" data-nb-chars="88"><span class="idea" data-nb-ref-number="358" id="idea358" data-nb-words="14" data-nb-chars="88">„Tak to&nbsp;byla naposled maminka?“ otázal se&nbsp;tatínek. Odpověděl jsem, že&nbsp;to&nbsp;maminka nebyla.</span></p>
          <p class="chunk" data-nb-ref-number="352" data-nb-words="21" data-nb-chars="109"><span class="idea" data-nb-ref-number="359" id="idea359" data-nb-words="21" data-nb-chars="109">A&nbsp;Kristýna při tom stála a&nbsp;šklíbila se&nbsp;tak, že&nbsp;bych ji&nbsp;povalil a&nbsp;zboxoval, kdyby mne tatínek nedržel za&nbsp;ucho.</span></p>
          <p class="chunk" data-nb-ref-number="353" data-nb-words="17" data-nb-chars="105"><span class="idea" data-nb-ref-number="360" id="idea360" data-nb-words="17" data-nb-chars="105">A&nbsp;tatínek pořád pravil, abysem mluvil, kdo to&nbsp;udělal, jestli si&nbsp;to&nbsp;snad Kristýna naposled neudělala sama.</span></p>
          <p class="chunk" data-nb-ref-number="354" data-nb-words="26" data-nb-chars="138"><span class="idea" data-nb-ref-number="361" id="idea361" data-nb-words="26" data-nb-chars="138">Ale já&nbsp;jsem nic nemluvil, neboť jsem viděl, že&nbsp;veškeré zapírání je&nbsp;marné, a&nbsp;maminka pravila, že&nbsp;lháti je&nbsp;velký hřích a&nbsp;kdo lže, ten krade.</span></p>
          <p class="chunk" data-nb-ref-number="355" data-nb-words="7" data-nb-chars="44"><span class="idea" data-nb-ref-number="362" id="idea362" data-nb-words="7" data-nb-chars="44">„To není prauda!“ pravil jsem. „Já nekradu.“</span></p>
          <p class="chunk" data-nb-ref-number="356" data-nb-words="5" data-nb-chars="40"><span class="idea" data-nb-ref-number="363" id="idea363" data-nb-words="5" data-nb-chars="40">„Aha!“ vzkřikla Rampepurda. „Chytil se!“</span></p>
          <p class="chunk" data-nb-ref-number="357" data-nb-words="83" data-nb-chars="463"><span class="idea" data-nb-ref-number="364" id="idea364" data-nb-words="83" data-nb-chars="463">Pročež tatínek odepnul pásek a&nbsp;dlouho mne mydlil na&nbsp;zadní část těla a&nbsp;držel mně hlavu mezi koleny. Pak mne nechal, když maminka pravila, už&nbsp;ho&nbsp;nech, a&nbsp;já&nbsp;potom musil cvičit na&nbsp;housle. Velice jsem brečel a&nbsp;hrál jsem „Hrály dudy“ a&nbsp;schválně jsem děsně vrzal, tlačil jsem šmytec na&nbsp;struny, až&nbsp;tatínek zařval, ať&nbsp;toho nechám, že&nbsp;má&nbsp;hlavu jako škop a&nbsp;že&nbsp;mu&nbsp;tím fidláním odrážím zákazníky, a&nbsp;maminka taky pravila: „Jen žádné hraní na&nbsp;housle, jelikož musím vzít prášek.“</span></p>
          <p class="chunk" data-nb-ref-number="358" data-nb-words="12" data-nb-chars="55"><span class="idea" data-nb-ref-number="365" id="idea365" data-nb-words="12" data-nb-chars="55">Tak jsem toho nechal a&nbsp;šel jsem ven a&nbsp;už&nbsp;jsem nebrečel.</span></p>
          <hr>
          <p class="chunk" data-nb-ref-number="359" data-nb-words="70" data-nb-chars="347"><span class="idea" data-nb-ref-number="366" id="idea366" data-nb-words="70" data-nb-chars="347">Já&nbsp;se&nbsp;nýčko moc těším na&nbsp;zimu, ani se&nbsp;dočkat nemůžu, a&nbsp;každé ráno se&nbsp;dívám z&nbsp;okna, jestli už&nbsp;je&nbsp;země bílá, ale ono pořád nic. Jenom prší, z&nbsp;nebe visí špagáty, že&nbsp;by&nbsp;se&nbsp;z&nbsp;nich daly plést copánky, a&nbsp;čas je&nbsp;to&nbsp;mrzutý. Když přijdou lidi do&nbsp;krámu, tak říkají: „To máme počasí, co, pane Bajza,“ a&nbsp;tatínek praví: „Co mám dělat, když to&nbsp;nechce být lepší.“</span></p>
          <p class="chunk" data-nb-ref-number="360" data-nb-words="102" data-nb-chars="557"><span class="idea" data-nb-ref-number="367" id="idea367" data-nb-words="102" data-nb-chars="557">Musím pořád sedět doma, a&nbsp;když tatínek zavře kvelb, tak mne zkouší velkou násobilku nebo vlastivědu nebo katezismus, a&nbsp;když se&nbsp;spletu, tak mne bere za&nbsp;ucho a&nbsp;praví: „Já tě&nbsp;naučím, ty&nbsp;kluku darebná,“ a&nbsp;ještě praví, že&nbsp;musím být vzdělanější než on, kdyby mně měl všechny uši utrhat. A&nbsp;Honza si&nbsp;hoví pod kamny a&nbsp;pořád podřimuje, nic ho&nbsp;nebaví, ani myši, ani ptáci, vůbec nic. Někdy hraju s&nbsp;Kristýnou „Člověče, nezlob se“, a&nbsp;když vyhraje, tak se&nbsp;směje, až&nbsp;nemůže popadnout dech, když prohraje, tak se&nbsp;také směje, jelikož je&nbsp;to&nbsp;káča hloupá a&nbsp;není s&nbsp;ní&nbsp;žádná hra.</span></p>
          <p class="chunk" data-nb-ref-number="361" data-nb-words="101" data-nb-chars="561"><span class="idea" data-nb-ref-number="368" id="idea368" data-nb-words="101" data-nb-chars="561">Je&nbsp;mně dlouhá chvíle, jelikož mám všecky knížky přečtené, a&nbsp;tak jsem se&nbsp;skamarádil s&nbsp;Otakárkem Soumarem. To&nbsp;bylo tak. Byla u&nbsp;nás v&nbsp;krámě paní Soumarová s&nbsp;Otakárkem a&nbsp;koupila sidol na&nbsp;leštění kovů a&nbsp;vanilku. Otakárek pravil, že&nbsp;by&nbsp;chtěl se&nbsp;mnou chodit a&nbsp;že&nbsp;má&nbsp;všechny verneovky, a&nbsp;paní Soumarová se&nbsp;mne tázala, jestli chci být Otakárkovi přítelem. Odvětil jsem: „Beze všeho, mně je&nbsp;to&nbsp;fuk!“ a&nbsp;ona se&nbsp;smála. A&nbsp;pravila, abych k&nbsp;nim přišel, tak jsem přišel a&nbsp;Otakárek mně půjčil „Oceánem na&nbsp;kře ledové“, což jest ohromné čtení a&nbsp;obrázky v&nbsp;tom jsou ještě ohromnější.</span></p>
          <p class="chunk" data-nb-ref-number="362" data-nb-words="61" data-nb-chars="361"><span class="idea" data-nb-ref-number="369" id="idea369" data-nb-words="61" data-nb-chars="361">Tatínek pravil, že&nbsp;rád vidí, když chodím k&nbsp;Soumarom, jelikož jsou to&nbsp;lepší lidi, a&nbsp;tím pádem se&nbsp;naučím dobrým způsobům, což prospívá obchodnictvu. Maminka pak mně přikázala, abysem u&nbsp;Soumarů pořád říkal „rukulíbám“, aby bylo vidět, že&nbsp;jsem dobře vedený. Já&nbsp;jsem jí&nbsp;to&nbsp;slíbil, ale neřekl jsem „rukulíbám“ a&nbsp;neřekl bysem to&nbsp;ani za&nbsp;pytel buráků, jelikož se&nbsp;stydím.</span></p>
          <p class="chunk" data-nb-ref-number="363" data-nb-words="54" data-nb-chars="272"><span class="idea" data-nb-ref-number="370" id="idea370" data-nb-words="54" data-nb-chars="272">U&nbsp;Soumarů je&nbsp;to&nbsp;krásné jako v&nbsp;zámku, z&nbsp;jednoho pokoje jde se&nbsp;do&nbsp;druhého pokoje, z&nbsp;druhého do&nbsp;třetího a&nbsp;tak pořád furt a&nbsp;mají tam kanape, na&nbsp;něm barevné polštáře, taky kredenc, ve&nbsp;které je&nbsp;stříbro a&nbsp;zlato a&nbsp;hrníčky, a&nbsp;na&nbsp;podlaze mají kůži z&nbsp;jaguára a&nbsp;obrazy a&nbsp;vůbec všecko.</span></p>
          <p class="chunk" data-nb-ref-number="364" data-nb-words="102" data-nb-chars="582"><span class="idea" data-nb-ref-number="371" id="idea371" data-nb-words="102" data-nb-chars="582">A&nbsp;Otakárek má&nbsp;hrozitánskou sílu hraček, z&nbsp;nichž nejlepší jest elektrická železnice, co&nbsp;se&nbsp;do&nbsp;ní&nbsp;pustí proud a&nbsp;ona sama jede. Tak my&nbsp;jezdíme elektrikou, já&nbsp;jsem průvodčí a&nbsp;křičím silným hlasem „hotovo!“ a&nbsp;Otakárek je&nbsp;řidič a&nbsp;pořád zvoní. Jenomže tam sedí v&nbsp;jednom kuse slečna a&nbsp;plete svetr a&nbsp;pořád dává na&nbsp;nás pozor, abysme něco nevyvedli, a&nbsp;pořád nás napomíná, abysme byli zticha. Až&nbsp;jsem se&nbsp;dožral a&nbsp;pravil: „Herdek, copak řveme?“ a&nbsp;ona pak pravila paní Soumarové, aby Otakárek nechytil ode mne špatné mravy. Paní Soumarová jí&nbsp;něco odvětila v&nbsp;cizím nářečí a&nbsp;pohladila mne po&nbsp;hlavě.</span></p>
          <p class="chunk" data-nb-ref-number="365" data-nb-words="77" data-nb-chars="428"><span class="idea" data-nb-ref-number="372" id="idea372" data-nb-words="77" data-nb-chars="428">Vůbec je&nbsp;to&nbsp;u&nbsp;Soumarů dosti báječné a&nbsp;vždycky tam dostanu čaj s&nbsp;malinovou šťávou a&nbsp;sladké koláčky, můžu si&nbsp;jich vzít, kolik chci, což jest prima. Čenda Jirsák pravil, že&nbsp;k&nbsp;Otakárkovi dolejzám, jelikož je&nbsp;bohatý, ale já&nbsp;jsem mu&nbsp;pravil: „To není vůbec prauda, ty&nbsp;Krakonoši blbácká, a&nbsp;sám bys tam rád chodil.“ A&nbsp;taky že&nbsp;jo, když pak slyšel, že&nbsp;mně Otakárek půjčuje verneovky, tak dělal, jako by&nbsp;byl můj nejlepší přítel, a&nbsp;dolejzal.</span></p>
          <p class="chunk" data-nb-ref-number="366" data-nb-words="34" data-nb-chars="196"><span class="idea" data-nb-ref-number="373" id="idea373" data-nb-words="34" data-nb-chars="196">Jenomže chyba je&nbsp;v&nbsp;tom, že&nbsp;Otakárek musí pořád ležet a&nbsp;dávají mu&nbsp;teploměr pod paždí, aby se&nbsp;nenachladil, a&nbsp;užívá meducínu. To&nbsp;mne otrávilo a&nbsp;už&nbsp;tam nechodím, jelikož jsem všecky verneovky přečetl.</span></p>
          <p class="chunk" data-nb-ref-number="367" data-nb-words="109" data-nb-chars="565"><span class="idea" data-nb-ref-number="374" id="idea374" data-nb-words="109" data-nb-chars="565">Nyní chodím k&nbsp;Zilvarom do&nbsp;chudobince, tam je&nbsp;to&nbsp;nejohromnější, ale doma nesmím nic říct, aby neříkali řeči. Pan Zilvar byl ve&nbsp;válce, nepřítel na&nbsp;něho vystřelil z&nbsp;děla, pročež teď chodí po&nbsp;domech žebrat a&nbsp;má&nbsp;nohu dřevěnou. Takovou nohu bych chtěl mít a&nbsp;tak si&nbsp;ji&nbsp;silně přeju, že&nbsp;se&nbsp;mi&nbsp;v&nbsp;noci zdá, že&nbsp;chodím s&nbsp;dřevěnou nohou, co&nbsp;silně klape „klap! klap!“, a&nbsp;lidi vybíhají z&nbsp;domu a&nbsp;každý se&nbsp;diví, že&nbsp;mám tu&nbsp;dřevěnou nohu, a&nbsp;já&nbsp;jsem hrdý. Umínil jsem si, že&nbsp;budu hodný, a&nbsp;až budu hodný, tak naše poprosím, aby mně takovou nohu dali k&nbsp;Jéžišku, neboť pak by&nbsp;hoši koukali.</span></p>
          <p class="chunk" data-nb-ref-number="368" data-nb-words="80" data-nb-chars="441"><span class="idea" data-nb-ref-number="375" id="idea375" data-nb-words="80" data-nb-chars="441">V&nbsp;chudobinci ostávají také almužnice a&nbsp;ty&nbsp;vždycky večer počítají, co&nbsp;si&nbsp;za&nbsp;den vyprosily, a&nbsp;pak se&nbsp;hádají. Když se&nbsp;moc hádají, tak to&nbsp;pan Zilvar nemůže vydržet, i&nbsp;odepne si&nbsp;nohu a&nbsp;hodí ji&nbsp;po&nbsp;těch babkách a&nbsp;ony se&nbsp;pak přestanou hádat. Zilvar se&nbsp;chlubil, že&nbsp;jeho tatínek jest nad všechny žebráky postavený, jelikož si&nbsp;nejvíc vyprosí, takže ho&nbsp;ostatní musejí poslouchat. A&nbsp;v&nbsp;noci moc kašle, poněvadž má&nbsp;sraženou krev. To&nbsp;povídal a&nbsp;byl moc hrdý.</span></p>
          <p class="chunk" data-nb-ref-number="369" data-nb-words="30" data-nb-chars="156"><span class="idea" data-nb-ref-number="376" id="idea376" data-nb-words="30" data-nb-chars="156">Já&nbsp;jsem tu&nbsp;nohu pořád chtěl, jenom kdybych si&nbsp;mohl na&nbsp;ni&nbsp;šáhnout, a&nbsp;Zilvar pravil: „Jenom počkej, až&nbsp;tatínek usne, tak mu&nbsp;tu&nbsp;nohu odundám a&nbsp;můžeme si&nbsp;hrát.“</span></p>
          <p class="chunk" data-nb-ref-number="370" data-nb-words="126" data-nb-chars="682"><span class="idea" data-nb-ref-number="377" id="idea377" data-nb-words="126" data-nb-chars="682">Tak se&nbsp;tedy stalo, a&nbsp;když pan Zilvar spal, tak mu&nbsp;nohu odepjal a&nbsp;já jsem byl velice rád. Potom jsme si&nbsp;hráli na&nbsp;žebrotu a&nbsp;já&nbsp;dělal chromajzla. A&nbsp;Zilvar byl lidi. Já&nbsp;jsem chodil a&nbsp;prosil jsem lidi o&nbsp;boží dárek a&nbsp;Zilvar byl jednou ten, co&nbsp;dá, podruhé ten, co&nbsp;nedá. Nejlépe uměl dělat toho, co&nbsp;nedá. Když dělal milostpána, co&nbsp;má&nbsp;na&nbsp;dveřích tabulku „Přispívá na&nbsp;místní chudé“, tak se&nbsp;vždycky nafoukl, děsně koulel očima a&nbsp;mluvil: „Vy lumpe, kdybyste šel raději pracovat,“ nebo: „Jděte si&nbsp;spánembohem, je&nbsp;vás tu&nbsp;moc.“ Nebo dělal polecajta a&nbsp;říkal: „Ty obejdo, už&nbsp;jsem tě&nbsp;dvakrát napomenul, hybaj, ať&nbsp;zmizneš, ať&nbsp;to&nbsp;nemusím opakovat, nebo půjdeš se&nbsp;mnou.“ A&nbsp;pak mne sebral a&nbsp;vedl na&nbsp;obec.</span></p>
          <p class="chunk" data-nb-ref-number="371" data-nb-words="35" data-nb-chars="171"><span class="idea" data-nb-ref-number="378" id="idea378" data-nb-words="35" data-nb-chars="171">To&nbsp;byla hra! Nám se&nbsp;to&nbsp;děsně líbilo a&nbsp;pan Zilvar spal a&nbsp;hlučně kašlal. Když jsem o&nbsp;tom povídal Bejvalovi, tak nám velice záviděl a&nbsp;pravil, že&nbsp;by&nbsp;si&nbsp;s&nbsp;námi chtěl taky hrát.</span></p>
          <p class="chunk" data-nb-ref-number="372" data-nb-words="9" data-nb-chars="46"><span class="idea" data-nb-ref-number="379" id="idea379" data-nb-words="9" data-nb-chars="46">Já&nbsp;jsem odvětil: „To já&nbsp;nevím, to&nbsp;podle toho.“</span></p>
          <p class="chunk" data-nb-ref-number="373" data-nb-words="17" data-nb-chars="84"><span class="idea" data-nb-ref-number="380" id="idea380" data-nb-words="17" data-nb-chars="84">On&nbsp;však horlivě o&nbsp;to&nbsp;stál, že&nbsp;prý by&nbsp;se&nbsp;chtěl jenom podívat, jestli to&nbsp;děláme dobře.</span></p>
          <p class="chunk" data-nb-ref-number="374" data-nb-words="24" data-nb-chars="134"><span class="idea" data-nb-ref-number="381" id="idea381" data-nb-words="24" data-nb-chars="134">Já&nbsp;jsem pravil, aby byl bez starosti, že&nbsp;Zilvar musí dobře vědět, jak se&nbsp;žebrota dělá, jelikož jeho tatínek jest první žebrák v&nbsp;městě.</span></p>
          <p class="chunk" data-nb-ref-number="375" data-nb-words="24" data-nb-chars="121"><span class="idea" data-nb-ref-number="382" id="idea382" data-nb-words="24" data-nb-chars="121">Bejval se&nbsp;ptal, jestli se&nbsp;stavíme na&nbsp;kořauku, když si&nbsp;něco vyprosíme. Já&nbsp;jsem pravil, že&nbsp;ne, a&nbsp;on&nbsp;pravil, že&nbsp;to&nbsp;je&nbsp;chyba.</span></p>
          <p class="chunk" data-nb-ref-number="376" data-nb-words="22" data-nb-chars="111"><span class="idea" data-nb-ref-number="383" id="idea383" data-nb-words="22" data-nb-chars="111">Pak se&nbsp;tázal, jestli hrajeme na&nbsp;nějaký nástroj, a&nbsp;když jsem pravil, že&nbsp;ne, tak on&nbsp;pravil, že&nbsp;je&nbsp;to&nbsp;druhá chyba.</span></p>
          <p class="chunk" data-nb-ref-number="377" data-nb-words="56" data-nb-chars="292"><span class="idea" data-nb-ref-number="384" id="idea384" data-nb-words="56" data-nb-chars="292">Pročež jsem mu&nbsp;pravil, aby přišel taky do&nbsp;chudobince, on&nbsp;na&nbsp;to&nbsp;řekl, že&nbsp;přijde a&nbsp;že&nbsp;nám ukáže, jak se&nbsp;dělá žebrota, a&nbsp;že&nbsp;celého pana Zilvara strčí do&nbsp;kapsy s&nbsp;tou jeho žebrotou a&nbsp;že&nbsp;pan Zilvar bude kulit vočadla, jaký jest Bejval správný žebrák. Vůbec se&nbsp;děsně vychloubal a&nbsp;to&nbsp;se&nbsp;mně nelíbilo.</span></p>
          <p class="chunk" data-nb-ref-number="378" data-nb-words="48" data-nb-chars="250"><span class="idea" data-nb-ref-number="385" id="idea385" data-nb-words="48" data-nb-chars="250">Avšak když jsme přišli do&nbsp;chudobince, tak nám Zilvar řekl, že&nbsp;je&nbsp;s&nbsp;žebrotou utrum, jelikož pan Zilvar na&nbsp;to&nbsp;přišel, že&nbsp;mu&nbsp;Zilvar bere nohu, on&nbsp;řval, že&nbsp;nedovolí, aby se&nbsp;s&nbsp;jeho nohou šeredilo, a&nbsp;Zilvara párkrát natřel. A&nbsp;pak si&nbsp;vzal nohu a&nbsp;šel prosit.</span></p>
          <hr>
          <p class="chunk" data-nb-ref-number="379" data-nb-words="65" data-nb-chars="364"><span class="idea" data-nb-ref-number="386" id="idea386" data-nb-words="65" data-nb-chars="364">Už&nbsp;máme zimu, už&nbsp;padá sníh a&nbsp;celá země jest bílá a&nbsp;chocholouši si&nbsp;prohlížejí koňské koblihy a&nbsp;na&nbsp;oknech se&nbsp;dělají krásné hvězdy. A&nbsp;my máme plný krám lidí, kteří si&nbsp;kupují mandle a&nbsp;rozinky, jelikož se&nbsp;blíží Vánoce. Tatínek s&nbsp;maminkou odbejvají lidi a&nbsp;lidi praví: „Už nám to&nbsp;nastává, pane Bajza,“ a&nbsp;tatínek praví: „Baže, venku je&nbsp;pořádný samec, čím ještě posloužím?“</span></p>
          <p class="chunk" data-nb-ref-number="380" data-nb-words="115" data-nb-chars="650"><span class="idea" data-nb-ref-number="387" id="idea387" data-nb-words="115" data-nb-chars="650">Že&nbsp;bych se&nbsp;moc těšil na&nbsp;ježíška, to&nbsp;se&nbsp;moc netěším, protože nikdy nedostanu, co&nbsp;bych chtěl. Oni mně dávají pořád jenom, co&nbsp;potřebuju, což jest švindl, jelikož by&nbsp;mně to&nbsp;stejně musili koupit, tak jaképak copak. Jináč mám všecinko, halifaxky, svetr, co&nbsp;má&nbsp;zips, a&nbsp;tepláky, sáňky i&nbsp;hokejku. A&nbsp;kdyby se&nbsp;mne naši doopravdy ptali, co&nbsp;bysem si&nbsp;přál, tak bysem doopravdy musil říci, že&nbsp;nejradši ze&nbsp;všeho bych chtěl dřevěnou nohu, jako má&nbsp;pan Zilvar, jelikož by&nbsp;mně to&nbsp;všichni záviděli a&nbsp;nejvíce Bejval Antonín. A&nbsp;kdyby mně nedali pod stromeček nohu, tak bysem si&nbsp;přál, abych už&nbsp;nemusil chodit do&nbsp;houslí, a&nbsp;když ani to&nbsp;ne, tak aspoň album cizozemských známek.</span></p>
          <p class="chunk" data-nb-ref-number="381" data-nb-words="66" data-nb-chars="344"><span class="idea" data-nb-ref-number="388" id="idea388" data-nb-words="66" data-nb-chars="344">Já&nbsp;však svoje přání nikomu neřeknu, jelikož by&nbsp;naši pravili, že&nbsp;jsem skoták a&nbsp;povstalec a&nbsp;že&nbsp;ze&nbsp;mne nic nebude, a&nbsp;tatínek by&nbsp;řval děsným hlasem, že&nbsp;musím z&nbsp;domu a&nbsp;že&nbsp;mne nechce vidět, a&nbsp;pak bysem musil celou hodinu vrzat na&nbsp;housle. Už&nbsp;jsem housle třikrát vynechal, protože pan učitel mě&nbsp;kárá, že&nbsp;mám šmytec jako botu a&nbsp;proč jsem si&nbsp;ho&nbsp;nevypral.</span></p>
          <p class="chunk" data-nb-ref-number="382" data-nb-words="114" data-nb-chars="609"><span class="idea" data-nb-ref-number="389" id="idea389" data-nb-words="114" data-nb-chars="609">Jináč se&nbsp;mně o&nbsp;Vánocích všecko líbí, my&nbsp;máme vždycky vaničku, co&nbsp;v&nbsp;ní&nbsp;plavou kapři a&nbsp;otvírají hubu. Tatínek se&nbsp;každou chvíli přijde z&nbsp;kvelbu na&nbsp;ně&nbsp;podívat a&nbsp;praví: „To jsou chlapáci.“ Maminka krájí mandle, Kristýna přebírá rozinky a&nbsp;já&nbsp;je&nbsp;kradu a&nbsp;ony říkají, abysem šel pryč. A&nbsp;náš Honza chodí po&nbsp;kuchyni, ocas má&nbsp;vzhůru jako proutek a&nbsp;ke&nbsp;všemu čuchá. Tatínek a&nbsp;maminka, jakož i&nbsp;Rampepurda na&nbsp;něho dupají a&nbsp;praví silným hlasem: „Nemusíš ke&nbsp;všemu čuchat, nikdo se&nbsp;tě&nbsp;neprosil, a&nbsp;jdi pryč, tady není nic pro tebe. Sic!“ a&nbsp;Honza jde pryč, a&nbsp;když kráčí po&nbsp;dvoře, tak se&nbsp;vyhýbá sněhu, jelikož ho&nbsp;to&nbsp;zebe do&nbsp;tlapek.</span></p>
          <p class="chunk" data-nb-ref-number="383" data-nb-words="54" data-nb-chars="300"><span class="idea" data-nb-ref-number="390" id="idea390" data-nb-words="54" data-nb-chars="300">Když je&nbsp;Štědrý večer, tak se&nbsp;dříve zavírá kvelb, a&nbsp;kdo si&nbsp;něco zapomněl, tak chodí zadem. O&nbsp;Štědrém večeru naši mluví jemným hlasem, jenom Mančinka brečí silným hlasem, ale ta&nbsp;brečí ve&nbsp;svátek i&nbsp;ve všední den, jelikož z&nbsp;toho nemá rozum. Ale já&nbsp;skoro vůbec nic nezlobím, jelikož nejsem žádné malé dítě.</span></p>
          <p class="chunk" data-nb-ref-number="384" data-nb-words="118" data-nb-chars="669"><span class="idea" data-nb-ref-number="391" id="idea391" data-nb-words="118" data-nb-chars="669">Náš tatínek, ať&nbsp;dostane k&nbsp;ježíšku co&nbsp;dostane, tak je&nbsp;se&nbsp;vším svolný a&nbsp;má&nbsp;děsnou radost. Letos jako jindy obdržel bačkory a&nbsp;pravil: „To je&nbsp;překvapení, to&nbsp;se&nbsp;podívejme!“ a&nbsp;políbil maminku. Maminka obdržela vlněnou šálu a&nbsp;pravila: „Vždyť to&nbsp;nemusilo být,“ a&nbsp;políbila tatínka. Já&nbsp;jsem věděl, že&nbsp;dostanu rukavice s&nbsp;palcem, a&nbsp;taky jsem je&nbsp;dostal, začež jsem musil poděkovat silným hlasem a&nbsp;v&nbsp;duchu jsem pravil: „To jste se&nbsp;nepředali.“ A&nbsp;Kristýna obdržela na&nbsp;šaty a&nbsp;talíř jablek, fíků a&nbsp;ořechů, my&nbsp;je&nbsp;stejně prodáváme, a&nbsp;políbila mamince ruku. Pak si&nbsp;sedla v&nbsp;kuchyni, louskala ořechy a&nbsp;brečela, jelikož jí&nbsp;bylo smutno, a&nbsp;potom si&nbsp;ode mne vypůjčila péro a&nbsp;inkoust a&nbsp;psala domů.</span></p>
          <p class="chunk" data-nb-ref-number="385" data-nb-words="42" data-nb-chars="216"><span class="idea" data-nb-ref-number="392" id="idea392" data-nb-words="42" data-nb-chars="216">A&nbsp;pak jsme měli kapra, závin a&nbsp;čaj, načež jsme hráli duráka o&nbsp;ořechy, já&nbsp;jsem všecky obehrál, Honza se&nbsp;šel toulat, tatínek bručel, že&nbsp;ani na&nbsp;Štědrý den se&nbsp;nemůže ten kocour zdržet doma, a&nbsp;já&nbsp;jsem musil jít brzo spat.</span></p>
          <p class="chunk" data-nb-ref-number="386" data-nb-words="106" data-nb-chars="584"><span class="idea" data-nb-ref-number="393" id="idea393" data-nb-words="106" data-nb-chars="584">O&nbsp;Vánocích přijel na&nbsp;návštěvu náš Láďa, měl modrý svetr a&nbsp;každého se&nbsp;ptal: „Co myslíte, že&nbsp;mne ten svetr stál?“ a&nbsp;měl radost, když to&nbsp;nikdo neuhodl. A&nbsp;měl taktéž žluté rukavičky, na&nbsp;nohou bílé kamaše a&nbsp;velice voněl. Když s&nbsp;někým mluvil, tak přimhuřoval levé oko, a&nbsp;tatínek mu&nbsp;to&nbsp;zakázal. Mně přivezl barvičky ve&nbsp;škatulce a&nbsp;bylo jich na&nbsp;každé straně osm, mezi nimi stříbrná a&nbsp;zlatá. A&nbsp;mluvil jako starý, mně domlouval, abych se&nbsp;pilně učil, abych poznal lepší život, než má&nbsp;on, jelikož jest pořád v&nbsp;jednom kole. A&nbsp;pravil, že&nbsp;musí jít k&nbsp;holiči, protože mu&nbsp;vousy rostou neobyčejně rychle.</span></p>
          <p class="chunk" data-nb-ref-number="387" data-nb-words="48" data-nb-chars="268"><span class="idea" data-nb-ref-number="394" id="idea394" data-nb-words="48" data-nb-chars="268">A&nbsp;byl pořád v&nbsp;krámě, aby viděl, jak to&nbsp;u&nbsp;nás chodí, jestli se&nbsp;obchod hejbá, a&nbsp;lidi pravili: „Máte velkého syna, pane Bajza,“ a&nbsp;tatínek pravil: „Ba, ba, utíká to, utíká,“ a&nbsp;lidi zase pravili: „Aspoň budete mít jednou zastání,“ a&nbsp;tatínek pravil: „To jsem sám žádostivý.“</span></p>
          <p class="chunk" data-nb-ref-number="388" data-nb-words="188" data-nb-chars="1014"><span class="idea" data-nb-ref-number="395" id="idea395" data-nb-words="188" data-nb-chars="1014">Když ho&nbsp;Kristýna spatřila, tak se&nbsp;pořád chechtala a&nbsp;nemohla před ním pít kafe, jelikož se&nbsp;zakuckala, a&nbsp;běžela ven a&nbsp;maminka pravila: „Kdy ta&nbsp;holka dostane rozum!“ Ladislav chtěl pořád vědět, jak prospívám, a&nbsp;koukal se&nbsp;mně do&nbsp;sešitů a&nbsp;taky chtěl, abych mu&nbsp;zahrál na&nbsp;housle, jestli už&nbsp;znám dvojhmaty. Já&nbsp;jsem mu&nbsp;pravil, že&nbsp;hrajeme už&nbsp;tři křížky a&nbsp;tři bé, ale zahrát jsem mu&nbsp;nechtěl. On&nbsp;mluvil hlubokým hlasem a&nbsp;chodil pomalu a&nbsp;každou chvíli pravil, že&nbsp;mu&nbsp;rychle rostou vousy, rychleji než prvnímu prodavači. Mně se&nbsp;nelíbilo, že&nbsp;je&nbsp;tak hrdý, a&nbsp;pravil jsem, že&nbsp;žádné vousy nemá. On&nbsp;pravil: „Tak si&nbsp;šáhni,“ ale já&nbsp;jsem nechtěl a&nbsp;zase jsem pravil, že&nbsp;mu&nbsp;nic neroste, že&nbsp;nemusí chodit k&nbsp;holiči. On&nbsp;se&nbsp;urazil a&nbsp;chtěl, abych mu&nbsp;za&nbsp;trest vrátil ty&nbsp;barvičky, ale tatínek pravil: „Co se&nbsp;dá, to&nbsp;se&nbsp;má&nbsp;nechat, a&nbsp;nehádejte se.“ Na&nbsp;Boží hod odpoledne dal tatínek Láďovi doutníka a&nbsp;pravil mu, aby šel s&nbsp;ním do&nbsp;hospody, že&nbsp;chce lidem ukázat, jakého má&nbsp;velkého syna. Oni kouřili doutníky a&nbsp;šli do&nbsp;hospody a&nbsp;maminka se&nbsp;za&nbsp;nimi dívala.</span></p>
          <p class="chunk" data-nb-ref-number="389" data-nb-words="33" data-nb-chars="184"><span class="idea" data-nb-ref-number="396" id="idea396" data-nb-words="33" data-nb-chars="184">Na&nbsp;svatého Štěpána měli jsme k&nbsp;obědu husu a&nbsp;bylo takhle k&nbsp;polednímu a&nbsp;Kristýna se&nbsp;podívala z&nbsp;okna a&nbsp;vykřikla silným hlasem: „Jezuskote, milostpaní, mně se&nbsp;zdá, že&nbsp;k&nbsp;nám jdou Vařekovi.“</span></p>
          <p class="chunk" data-nb-ref-number="390" data-nb-words="20" data-nb-chars="103"><span class="idea" data-nb-ref-number="397" id="idea397" data-nb-words="20" data-nb-chars="103">Maminka se&nbsp;taktéž podívala z&nbsp;okna a&nbsp;pravila: „Tak tady to&nbsp;máme. Ne&nbsp;abyste řekli, že&nbsp;máme k&nbsp;obědu husu!“</span></p>
          <p class="chunk" data-nb-ref-number="391" data-nb-words="80" data-nb-chars="428"><span class="idea" data-nb-ref-number="398" id="idea398" data-nb-words="80" data-nb-chars="428">Skutečně za&nbsp;chvíli vešel strejda Vařeka s&nbsp;tetou Emílií a&nbsp;pravili, že&nbsp;přišli přát šťastných a&nbsp;veselých svátků. Maminka je&nbsp;usadila za&nbsp;stůl a&nbsp;uctila je&nbsp;domácí kořalkou a&nbsp;mandlovými koláčky a&nbsp;oni pořád jedli. Nejdřív mluvili o&nbsp;tom, že&nbsp;je&nbsp;mráz, ale že&nbsp;to&nbsp;tak nezůstane, že&nbsp;to&nbsp;zase povolí, což by&nbsp;bylo dobře, jelikož se&nbsp;jináč spálí moc uhlí, a&nbsp;pak mluvili o&nbsp;nemocech a&nbsp;že&nbsp;je&nbsp;všecko dražší. Načež se&nbsp;teta Emílie ptala, co&nbsp;máme k&nbsp;obědu.</span></p>
          <p class="chunk" data-nb-ref-number="392" data-nb-words="13" data-nb-chars="78"><span class="idea" data-nb-ref-number="399" id="idea399" data-nb-words="13" data-nb-chars="78">Maminka pravila: „Ále, udělala jsem brambor, jeden už&nbsp;věru neví, co&nbsp;má&nbsp;vařit.“</span></p>
          <p class="chunk" data-nb-ref-number="393" data-nb-words="15" data-nb-chars="77"><span class="idea" data-nb-ref-number="400" id="idea400" data-nb-words="15" data-nb-chars="77">Strejda a&nbsp;teta si&nbsp;udělali: „Brambor?“ a&nbsp;podívali se&nbsp;na&nbsp;sebe, jako že&nbsp;se&nbsp;diví.</span></p>
          <p class="chunk" data-nb-ref-number="394" data-nb-words="9" data-nb-chars="56"><span class="idea" data-nb-ref-number="401" id="idea401" data-nb-words="9" data-nb-chars="56">Tatínek pravil, aby se&nbsp;nedivili, že&nbsp;obchody jdou špatně.</span></p>
          <p class="chunk" data-nb-ref-number="395" data-nb-words="75" data-nb-chars="394"><span class="idea" data-nb-ref-number="402" id="idea402" data-nb-words="75" data-nb-chars="394">Vtom jsem otevřel troubu u&nbsp;kamen a&nbsp;ono to&nbsp;silně vonělo a&nbsp;teta vstala a&nbsp;šla se&nbsp;podívat do&nbsp;kuchyně a&nbsp;pravila tenkým hlasem: „Tak to&nbsp;je&nbsp;ten brambor. To&nbsp;věřím.“ Já&nbsp;jsem byl rád, že&nbsp;měli vzteka, a&nbsp;strejda pravil: „To je&nbsp;pak ta&nbsp;upřímnost. Jestli si&nbsp;myslíte, že&nbsp;jsme vás přišli vyjídat, tak si&nbsp;to&nbsp;nemyslete. My&nbsp;toho nemáme zapotřebí, my&nbsp;od&nbsp;nikoho nic nechceme.“ A&nbsp;když mluvil, tak se&nbsp;mu&nbsp;vousy hejbaly.</span></p>
          <p class="chunk" data-nb-ref-number="396" data-nb-words="35" data-nb-chars="190"><span class="idea" data-nb-ref-number="403" id="idea403" data-nb-words="35" data-nb-chars="190">A&nbsp;teta Emílie taky pravila, že&nbsp;od&nbsp;nikoho nic nechtějí, jelikož od&nbsp;nikoho nemají co&nbsp;očekávat, že&nbsp;přišli po&nbsp;příbuzensku, ale nýčko se&nbsp;vidí, jací my&nbsp;jsme, a&nbsp;že&nbsp;nikdy od&nbsp;nás nic dobrého neužili.</span></p>
          <p class="chunk" data-nb-ref-number="397" data-nb-words="12" data-nb-chars="77"><span class="idea" data-nb-ref-number="404" id="idea404" data-nb-words="12" data-nb-chars="77">Mluvila dosti dlouho, ale strejda pravil: „Matko, pojď, to&nbsp;nemá žádnou cenu.“</span></p>
          <p class="chunk" data-nb-ref-number="398" data-nb-words="8" data-nb-chars="49"><span class="idea" data-nb-ref-number="405" id="idea405" data-nb-words="8" data-nb-chars="49">Potom teta Emílie pravila: „Hamba, hamba,“ a&nbsp;šli.</span></p>
          <p class="chunk" data-nb-ref-number="399" data-nb-words="34" data-nb-chars="179"><span class="idea" data-nb-ref-number="406" id="idea406" data-nb-words="34" data-nb-chars="179">Jak šli, tak se&nbsp;maminka podívala z&nbsp;okna a&nbsp;viděla, jak se&nbsp;zastavili s&nbsp;panem Fajstem a&nbsp;jak mluvili, on&nbsp;kejval, oni kejvali a&nbsp;dívali se&nbsp;na&nbsp;náš barák a&nbsp;všelijak hejbali přitom rukama.</span></p>
          <p class="chunk" data-nb-ref-number="400" data-nb-words="66" data-nb-chars="316"><span class="idea" data-nb-ref-number="407" id="idea407" data-nb-words="66" data-nb-chars="316">Pak se&nbsp;maminka obrátila od&nbsp;okna, a&nbsp;když se&nbsp;podívala na&nbsp;tatínka, tak se&nbsp;musila smát, a&nbsp;když se&nbsp;tatínek podíval na&nbsp;ni, tak se&nbsp;taky musil smát, a&nbsp;smáli se&nbsp;oba čím dál tím víc a&nbsp;já&nbsp;jsem se&nbsp;taky smál, jelikož se&nbsp;smáli, a&nbsp;Kristýna v&nbsp;kuchyni se&nbsp;smála, až&nbsp;pištěla a&nbsp;kašlala a&nbsp;křičela: „No ne, lidi, já&nbsp;z&nbsp;toho budu mít smrt.“</span></p>
          <p class="chunk" data-nb-ref-number="401" data-nb-words="37" data-nb-chars="190"><span class="idea" data-nb-ref-number="408" id="idea408" data-nb-words="37" data-nb-chars="190">A&nbsp;ještě při obědě jsme se&nbsp;smáli, až&nbsp;tatínek pravil přísně: „Tak už&nbsp;konec a&nbsp;dost, všecko má&nbsp;své meze,“ a&nbsp;po&nbsp;obědě si&nbsp;šel lehnout. A&nbsp;maminka rovnala ve&nbsp;skříni prádlo a&nbsp;ještě se&nbsp;trošíčku smála.</span></p>
          <p class="chunk" data-nb-ref-number="402" data-nb-words="27" data-nb-chars="145"><span class="idea" data-nb-ref-number="409" id="idea409" data-nb-words="27" data-nb-chars="145">Ale náš Láďa se&nbsp;vůbec nesmál, a&nbsp;když byl večer, tak chodil po&nbsp;rynku s&nbsp;jednou slečnou a&nbsp;kouřil doutníka, mluvil hlubokým hlasem a&nbsp;byl velice hrdý.</span></p>
          <p class="chunk" data-nb-ref-number="403" data-nb-words="38" data-nb-chars="198"><span class="idea" data-nb-ref-number="410" id="idea410" data-nb-words="38" data-nb-chars="198">A&nbsp;když si&nbsp;pak doma zouval botky, tak pravil, že&nbsp;v&nbsp;životě mnoho zkusil, ale nyní má&nbsp;dráhu otevřenou. Já&nbsp;jsem mu&nbsp;chtěl říci: „Ale vousy ti&nbsp;přece jenom nerostou,“ jenomže na&nbsp;mne přišlo spaní a&nbsp;já&nbsp;spal.</span></p>
          <hr>
          <p class="chunk" data-nb-ref-number="404" data-nb-words="76" data-nb-chars="374"><span class="idea" data-nb-ref-number="411" id="idea411" data-nb-words="76" data-nb-chars="374">Napadlo hodně sněhu a&nbsp;bylo ho&nbsp;čím dál víc a&nbsp;já&nbsp;jsem byl rád. Pročež jsem vytáhl své sáňky a&nbsp;stavil jsem se&nbsp;pro Evu Svobodovou, jelikož mne žádala, abych se&nbsp;pro ni&nbsp;stavil. Pak jsme šli na&nbsp;Budín, kde se&nbsp;krásně sáňkuje, a&nbsp;bylo tam hodně hochů, jakož i&nbsp;jiných dětí. A&nbsp;když jsme byli docela nahoře, tak jsme si&nbsp;sedli na&nbsp;sáňky, já&nbsp;jsem sedl napřed a&nbsp;Eva vzadu a&nbsp;ona se&nbsp;mne držela.</span></p>
          <p class="chunk" data-nb-ref-number="405" data-nb-words="78" data-nb-chars="424"><span class="idea" data-nb-ref-number="412" id="idea412" data-nb-words="78" data-nb-chars="424">A&nbsp;jeli jsme dolů velice rychle, pořád rychleji, až&nbsp;to&nbsp;bylo strašně rychle, a&nbsp;Eva se&nbsp;mne držela velice silně. Bylo to&nbsp;krásné, zmrzlý sníh lítal na&nbsp;všechny strany a&nbsp;já&nbsp;jsem slyšel, jak vítr křičí: „Holá!“ Eva vejskala strachem, ale já&nbsp;jsem jí&nbsp;pravil, že&nbsp;nemusí mít strach, když já&nbsp;rejduju, tak se&nbsp;nemůže nic stát. Ona pravila, že&nbsp;teda se&nbsp;mnou už&nbsp;nikdy nebude mít strach, ale že&nbsp;vejskat bude stejně, protože to&nbsp;tak rychle jede.</span></p>
          <p class="chunk" data-nb-ref-number="406" data-nb-words="172" data-nb-chars="916"><span class="idea" data-nb-ref-number="413" id="idea413" data-nb-words="172" data-nb-chars="916">Bejval Antonín pravil, že&nbsp;je&nbsp;dobře, že&nbsp;je&nbsp;tolik sněhu, protože budeme dělat Eskymáky. Pročež jsme si&nbsp;dělali chatrče ze&nbsp;sněhu a&nbsp;Bejval pravil: „Já jsem Nanuk, člověk přírodní.“ My&nbsp;jsme všichni uznali, že&nbsp;je&nbsp;Nanuk, a&nbsp;kořili jsme se&nbsp;mu. A&nbsp;potom jsme jako lovili velryby a&nbsp;tuleně a&nbsp;lední medvědy a&nbsp;byl s&nbsp;námi Otakárek Soumarů a&nbsp;jemu jsme pravili, že&nbsp;je&nbsp;medvěd a&nbsp;že&nbsp;je&nbsp;zastřelený. Tak on&nbsp;si&nbsp;lehl a&nbsp;byl jako mrtvý a&nbsp;my&nbsp;jsme mu&nbsp;jako uřezali tlapy a&nbsp;jako jsme je&nbsp;pekli nad ohněm a&nbsp;velmi jsme si&nbsp;pochutnávali. Pak ale si&nbsp;pro něho přišla slečna, vzala ho&nbsp;za&nbsp;ruku a&nbsp;pravila, že&nbsp;když Otakárek dostane zápal plic, tak za&nbsp;nic nebude moct. My&nbsp;jsme pravili, že&nbsp;taky za&nbsp;to&nbsp;nebudeme moct, jelikož Otakárek sám od&nbsp;sebe pravil, že&nbsp;bude dělat medvěda, že&nbsp;bude jako zastřelený a&nbsp;že&nbsp;mu&nbsp;jako uřežeme tlapy, které jako budeme jíst. A&nbsp;Bejval ještě pravil, že&nbsp;s&nbsp;Otakárkem není žádná hra, jiný by&nbsp;byl rád, kdyby mohl dělat zastřeleného medvěda.</span></p>
          <p class="chunk" data-nb-ref-number="407" data-nb-words="52" data-nb-chars="285"><span class="idea" data-nb-ref-number="414" id="idea414" data-nb-words="52" data-nb-chars="285">A&nbsp;jeden po&nbsp;druhém jsme pravili: „Fuj, fuj, nehrám!“ a&nbsp;už&nbsp;jsme si&nbsp;nehráli a&nbsp;šli jsme domů a&nbsp;já&nbsp;jsem se&nbsp;bál, aby se&nbsp;Otakárek nenachladil, že&nbsp;by&nbsp;to&nbsp;bylo zase na&nbsp;mně. Na&nbsp;cestě nám Bejval pravil: „Kluci, já&nbsp;jsem vynalezl ohromnou legraci, takovou děsnou legraci, jakou jste ještě neviděli.“</span></p>
          <p class="chunk" data-nb-ref-number="408" data-nb-words="41" data-nb-chars="236"><span class="idea" data-nb-ref-number="415" id="idea415" data-nb-words="41" data-nb-chars="236">My&nbsp;jsme se&nbsp;ho&nbsp;hnedky ptali, jaká by&nbsp;to&nbsp;byla legrace, ale on&nbsp;pravil, že&nbsp;nám schválně nic neřekne, jelikož bysme to&nbsp;roztrajdali. My&nbsp;jsme pravili, že&nbsp;nic neroztrajdáme, ale Bejval nic nechtěl říci, až&nbsp;jsme mu&nbsp;musili přísahat silným hlasem.</span></p>
          <p class="chunk" data-nb-ref-number="409" data-nb-words="30" data-nb-chars="150"><span class="idea" data-nb-ref-number="416" id="idea416" data-nb-words="30" data-nb-chars="150">Tak on&nbsp;pravil: „Dobře,“ a&nbsp;pak pravil, že&nbsp;půjde k&nbsp;Honzovi Pivcovýmu, co&nbsp;prodává karbid, že&nbsp;je&nbsp;s&nbsp;ním jedna ruka a&nbsp;že&nbsp;Honza mu&nbsp;dá&nbsp;karbidu, co&nbsp;bude chtít.</span></p>
          <p class="chunk" data-nb-ref-number="410" data-nb-words="42" data-nb-chars="231"><span class="idea" data-nb-ref-number="417" id="idea417" data-nb-words="42" data-nb-chars="231">Ptali jsme se&nbsp;ho, co&nbsp;s&nbsp;tím karbidem, a&nbsp;on&nbsp;odvětil: „To se&nbsp;uvidí,“ a&nbsp;chytře zamrkal. My&nbsp;jsme také chytře zamrkali, ale nevěděli jsme proč. Načež Bejval pravil, abysme přišli večer k&nbsp;jejich baráku, a&nbsp;my&nbsp;jsme pravili, že&nbsp;teda přijdem.</span></p>
          <p class="chunk" data-nb-ref-number="411" data-nb-words="19" data-nb-chars="104"><span class="idea" data-nb-ref-number="418" id="idea418" data-nb-words="19" data-nb-chars="104">Když byl večer, tak jsme přišli k&nbsp;Bejvalovům, a&nbsp;byli jsme čtyři: já, Éda Kemlink, Čeněk Jirsák a&nbsp;Zilvar.</span></p>
          <p class="chunk" data-nb-ref-number="412" data-nb-words="22" data-nb-chars="116"><span class="idea" data-nb-ref-number="419" id="idea419" data-nb-words="22" data-nb-chars="116">Zilvar si&nbsp;vstrčil dva prsty do&nbsp;huby a&nbsp;zapískal hrozně silně, v&nbsp;okně se&nbsp;objevil Bejval a&nbsp;pravil, že&nbsp;bude hnedle dole.</span></p>
          <p class="chunk" data-nb-ref-number="413" data-nb-words="25" data-nb-chars="118"><span class="idea" data-nb-ref-number="420" id="idea420" data-nb-words="25" data-nb-chars="118">A&nbsp;přišel a&nbsp;já&nbsp;jsem se&nbsp;ho&nbsp;ptal: „Máš?“ a&nbsp;on&nbsp;odvětil: „Co bych neměl?“ a&nbsp;ukázal plný pytlík karbidu a&nbsp;bylo ho&nbsp;hodně moc.</span></p>
          <p class="chunk" data-nb-ref-number="414" data-nb-words="46" data-nb-chars="238"><span class="idea" data-nb-ref-number="421" id="idea421" data-nb-words="46" data-nb-chars="238">Pak jsme šli, Bejval nic neříkal a&nbsp;my&nbsp;jsme taky nic neříkali a&nbsp;on&nbsp;nás vedl do&nbsp;polí. Když jsme byli v&nbsp;polích, tak Bejval pravil, jestli víme, že&nbsp;když se&nbsp;karbid hasí vodou, tak se&nbsp;z&nbsp;něho vyvinuje plyn, který byv zapálen vydává jasné světlo?</span></p>
          <p class="chunk" data-nb-ref-number="415" data-nb-words="26" data-nb-chars="132"><span class="idea" data-nb-ref-number="422" id="idea422" data-nb-words="26" data-nb-chars="132">Odvětili jsme, že&nbsp;to&nbsp;víme, a&nbsp;já&nbsp;jsem pravil, že&nbsp;jsem jednou viděl karbidovou lampu, jak si&nbsp;s&nbsp;ní&nbsp;o&nbsp;pouti svítil medák na&nbsp;turecký med.</span></p>
          <p class="chunk" data-nb-ref-number="416" data-nb-words="20" data-nb-chars="108"><span class="idea" data-nb-ref-number="423" id="idea423" data-nb-words="20" data-nb-chars="108">Bejval pravil, dobře že&nbsp;to&nbsp;víme, a&nbsp;pak nám vysvětlil, v&nbsp;čem spočívá ten vynález, z&nbsp;něhož bude děsná legrace.</span></p>
          <p class="chunk" data-nb-ref-number="417" data-nb-words="60" data-nb-chars="313"><span class="idea" data-nb-ref-number="424" id="idea424" data-nb-words="60" data-nb-chars="313">Na&nbsp;poli leželo sněhu velice moc a&nbsp;my&nbsp;jsme ten karbid zahrabali do&nbsp;sněhu, a&nbsp;když byl zahrabaný, tak jsme rozškrtli zápalku a&nbsp;chvilku drželi u&nbsp;toho. Za&nbsp;chvilánku to&nbsp;začalo prudce syčet, pak to&nbsp;chytlo a&nbsp;hořelo jasným plamenem. Kdo by&nbsp;nevěděl, že&nbsp;je&nbsp;v&nbsp;tom karbid, tak by&nbsp;si&nbsp;myslil, že&nbsp;hoří sníh, což by&nbsp;mu&nbsp;bylo divné.</span></p>
          <p class="chunk" data-nb-ref-number="418" data-nb-words="28" data-nb-chars="132"><span class="idea" data-nb-ref-number="425" id="idea425" data-nb-words="28" data-nb-chars="132">A&nbsp;my&nbsp;jsme šli od&nbsp;toho dál, a&nbsp;když jsme byli dál, tak šlehaly plameny velice vysoko a&nbsp;bylo velké světlo a&nbsp;my&nbsp;jsme se&nbsp;z&nbsp;toho radovali.</span></p>
          <p class="chunk" data-nb-ref-number="419" data-nb-words="48" data-nb-chars="244"><span class="idea" data-nb-ref-number="426" id="idea426" data-nb-words="48" data-nb-chars="244">Musím říct, že&nbsp;to&nbsp;bylo při cestě, kudy chodívá pan Fajst vždycky kvíčerou<sup id="fnref:14"><a href="#fn:14" class="footnote-ref" role="doc-noteref">14</a></sup>, když se&nbsp;smráká, on&nbsp;si&nbsp;chodí do&nbsp;jednoho statku v&nbsp;Dlouhé Vsi pro mléko, aby si&nbsp;uvařil kaši, jelikož je&nbsp;sám a&nbsp;nemá, kdo by&nbsp;mu&nbsp;vařil. A&nbsp;my&nbsp;jsme čekali, až&nbsp;půjde pan Fajst.</span></p>
          <p class="chunk" data-nb-ref-number="420" data-nb-words="42" data-nb-chars="227"><span class="idea" data-nb-ref-number="427" id="idea427" data-nb-words="42" data-nb-chars="227">Taky jo, šel pan Fajst a&nbsp;nesl si&nbsp;punclák mléka a&nbsp;koukal a&nbsp;viděl, jak plameny šlehají ze&nbsp;sněhu, i&nbsp;vykřikl silným hlasem a&nbsp;upustil punclák a&nbsp;my&nbsp;jsme slyšeli, jak volá: „Chval každý duch Hospodina, já&nbsp;jsem z&nbsp;toho celý decimovaný.“</span></p>
          <p class="chunk" data-nb-ref-number="421" data-nb-words="54" data-nb-chars="262"><span class="idea" data-nb-ref-number="428" id="idea428" data-nb-words="54" data-nb-chars="262">A&nbsp;my&nbsp;jsme se&nbsp;děsně smáli a&nbsp;skákali jsme vysoko, smáli jsme se&nbsp;po&nbsp;celou cestu, že&nbsp;je&nbsp;pan Fajst celý decimovaný, a&nbsp;když jsem ležel v&nbsp;posteli, tak jsem se&nbsp;ještě smál, a&nbsp;když jsem se&nbsp;ráno probudil, tak se&nbsp;mne maminka ptala, co&nbsp;se&nbsp;mně zdálo, že&nbsp;jsem se&nbsp;ze&nbsp;spaní smál.</span></p>
          <p class="chunk" data-nb-ref-number="422" data-nb-words="54" data-nb-chars="299"><span class="idea" data-nb-ref-number="429" id="idea429" data-nb-words="54" data-nb-chars="299">Od&nbsp;těch dob pan Fajst všude vypravuje, že&nbsp;u&nbsp;Dlouhé Vsi straší, že&nbsp;tuhle, jak šel pro mléko, potkal starého Humpála, co&nbsp;loni umřel, jelikož v&nbsp;něm chytla kořauka, a&nbsp;že&nbsp;mu&nbsp;umrlec zastoupil cestu, plameny mu&nbsp;šlehaly z&nbsp;huby, i&nbsp;vzal prý pana Fajsta za&nbsp;knoflík a&nbsp;pravil: „Fajste, Fajste, pomni, ó&nbsp;člověče!“</span></p>
          <p class="chunk" data-nb-ref-number="423" data-nb-words="21" data-nb-chars="100"><span class="idea" data-nb-ref-number="430" id="idea430" data-nb-words="21" data-nb-chars="100">A&nbsp;pan Fajst pravil, že&nbsp;z&nbsp;toho leknutí dostal ujímání a&nbsp;že&nbsp;ležel jako lazar a&nbsp;tím pádem že&nbsp;je&nbsp;špatný.</span></p>
          <hr>
          <p class="chunk" data-nb-ref-number="424" data-nb-words="31" data-nb-chars="147"><span class="idea" data-nb-ref-number="431" id="idea431" data-nb-words="31" data-nb-chars="147">V&nbsp;našem městě jsou dva bijáky a&nbsp;v&nbsp;obou se&nbsp;hraje velice skvostně. Jeden je&nbsp;v&nbsp;Národním domě, druhý pak v&nbsp;Lidovém domě a&nbsp;hraje se&nbsp;v&nbsp;sobotu a&nbsp;v&nbsp;neděli.</span></p>
          <p class="chunk" data-nb-ref-number="425" data-nb-words="97" data-nb-chars="533"><span class="idea" data-nb-ref-number="432" id="idea432" data-nb-words="97" data-nb-chars="533">Národním domě dávají němé filmy, co&nbsp;přes ně&nbsp;pořád prší, a&nbsp;pan Stuchlík, co&nbsp;je&nbsp;účetní ve&nbsp;fabrice, pouští k&nbsp;tomu gramofon. V&nbsp;těch filmech jsou kovbojové, co&nbsp;pořád jezdí na&nbsp;koních a&nbsp;házejí lasem a&nbsp;střílejí pořád z&nbsp;levorvéru a&nbsp;pronásledují lupiče. Nebo je&nbsp;tam jeden pán, co&nbsp;miluje tu&nbsp;slečnu, a&nbsp;pak ještě jeden pán, co&nbsp;také miluje tu&nbsp;slečnu, ale ona ho&nbsp;nechce, a&nbsp;on&nbsp;ten pán by&nbsp;chtěl být bohatý, a&nbsp;jelikož není při penězích, tak někoho zavraždí, pročež ho&nbsp;dají na&nbsp;elektrické křeslo, přičemž pan Stuchlík vymění desku a&nbsp;hraje velice smutně.</span></p>
          <p class="chunk" data-nb-ref-number="426" data-nb-words="53" data-nb-chars="283"><span class="idea" data-nb-ref-number="433" id="idea433" data-nb-words="53" data-nb-chars="283">Ještě lepší jsou filmy, co&nbsp;v&nbsp;nich je&nbsp;džungle, a&nbsp;v&nbsp;nich jest maharadža, co&nbsp;jezdí na&nbsp;slonu v&nbsp;takovém altánku, a&nbsp;jeho vojsko jde za&nbsp;ním, indičtí vojáci mají na&nbsp;hlavě turban a&nbsp;kolem boků takovou handru, jináč jsou nahatí, a&nbsp;v&nbsp;džungli jest krajta tygrovitá a&nbsp;tygr, jakož i&nbsp;divoká zvířata.</span></p>
          <p class="chunk" data-nb-ref-number="427" data-nb-words="59" data-nb-chars="307"><span class="idea" data-nb-ref-number="434" id="idea434" data-nb-words="59" data-nb-chars="307">Taky jsou pěkné ty&nbsp;veselohry, jak nějaký pán pořád padá do&nbsp;vody a&nbsp;celý se&nbsp;zamáčí, nebo zase jak nějaký jiný pán plácne druhého pána dortem přes obličej a&nbsp;ten druhý pán si&nbsp;to&nbsp;nedá líbit a&nbsp;plácne toho prvního pána také dortem přes obličej a&nbsp;oni mají pak oči zamazané smetanou a&nbsp;nevidí na&nbsp;oči. To&nbsp;se&nbsp;nasmějeme!</span></p>
          <p class="chunk" data-nb-ref-number="428" data-nb-words="48" data-nb-chars="245"><span class="idea" data-nb-ref-number="435" id="idea435" data-nb-words="48" data-nb-chars="245">Někdy pan učitel vybere od&nbsp;nás po&nbsp;koruně a&nbsp;pak jde do&nbsp;bijáku celá třída, ale to&nbsp;dávají jenom takové kusy, jak se&nbsp;plaví dříví nebo jak horalé tančí kolo nebo jak se&nbsp;dělá sklo, ale to&nbsp;nemá žádnou cenu, ačkoli je&nbsp;to&nbsp;přece jenom lepší než vyučování.</span></p>
          <p class="chunk" data-nb-ref-number="429" data-nb-words="68" data-nb-chars="405"><span class="idea" data-nb-ref-number="436" id="idea436" data-nb-words="68" data-nb-chars="405">My&nbsp;hoši, co&nbsp;spolu mluvíme, nechodíme do&nbsp;Národního domu, jelikož jsou tam okna vysoko, ale chodíme do&nbsp;Lidového domu, tam jsou okna nízko. To&nbsp;jeden z&nbsp;nás zaplatí vstupné, a&nbsp;když v&nbsp;sále zhasnou, pak oknem pomůže těm druhým dovnitř, abysme nemusili platit. Jelikož za&nbsp;tu&nbsp;korunu, co&nbsp;nám doma dají na&nbsp;biják, si&nbsp;raději koupíme pendrek nebo cucavou štangličku nebo mejdlíčko nebo sladké kaničky, jakož i&nbsp;sudžuk<sup id="fnref:15"><a href="#fn:15" class="footnote-ref" role="doc-noteref">15</a></sup>.</span></p>
          <p class="chunk" data-nb-ref-number="430" data-nb-words="66" data-nb-chars="360"><span class="idea" data-nb-ref-number="437" id="idea437" data-nb-words="66" data-nb-chars="360">Takové chodění do&nbsp;bijáku vynalezl Zilvar, jelikož by&nbsp;mu&nbsp;tatínek nikdy nedal korunu na&nbsp;vstupné. Tak my&nbsp;si&nbsp;sedíme a&nbsp;velice se&nbsp;nám to&nbsp;líbí, protože je&nbsp;to&nbsp;zadarmo. A&nbsp;udělali jsme to&nbsp;mockrát, a&nbsp;bylo nás pět, co&nbsp;jsme lezli oknem, a&nbsp;to: já, Zilvar, Bejval, Jirsák a&nbsp;Kemlink, a&nbsp;jednou jsme vzali s&nbsp;sebou Vendu Štěpánka, ale ten filmům nehoví, poněvadž jest ještě malý.</span></p>
          <p class="chunk" data-nb-ref-number="431" data-nb-words="97" data-nb-chars="511"><span class="idea" data-nb-ref-number="438" id="idea438" data-nb-words="97" data-nb-chars="511">Ale jednou jeden kluk měl na&nbsp;nás vzteka, jelikož on&nbsp;si&nbsp;lístek platil a&nbsp;my&nbsp;ne, a&nbsp;udal nás panu Maulemu, co&nbsp;trhá lístky, a&nbsp;pan Maule nám pravil přísným hlasem, abysme mu&nbsp;ukázali lístky, my&nbsp;jsme pravili, že&nbsp;už&nbsp;jsme je&nbsp;ukázali, on&nbsp;pravil, abysme mu&nbsp;je&nbsp;ukázali ještě jednou, a&nbsp;Bejval pravil hrdě, že&nbsp;takový zákon není, aby se&nbsp;lístky pořád ukazovaly, a&nbsp;pan Maule se&nbsp;rozzlobil a&nbsp;ukázal prstem na&nbsp;dveře a&nbsp;pravil velice vysokým hlasem: „Hybaj, ať&nbsp;už&nbsp;jste venku!“ a&nbsp;Bejval pravil, že&nbsp;my&nbsp;jdeme a&nbsp;že&nbsp;na&nbsp;nás nemusí tak řvát.</span></p>
          <p class="chunk" data-nb-ref-number="432" data-nb-words="75" data-nb-chars="422"><span class="idea" data-nb-ref-number="439" id="idea439" data-nb-words="75" data-nb-chars="422">Tak jsme tedy šli, ale když bylo po&nbsp;přestávce a&nbsp;v&nbsp;sále se&nbsp;udělala tma, tak jsme tam zase vlezli, jelikož jsme byli žádostiví, jak to&nbsp;dopadne. A&nbsp;když se&nbsp;rozsvítilo a&nbsp;pan Maule nás spatřil, tak pravil děsně vysokým hlasem: „Kriste Jéžiši, kdy odejmeš ten kalich utrpení ode mne, copak se&nbsp;musím pořád s&nbsp;těma klazanama hamonit?“ a&nbsp;strašně zařval: „Už ať&nbsp;mi&nbsp;jste venku, parchanti, nebo vás dám polecajtovi, aby s&nbsp;vámi zatočil.“</span></p>
          <p class="chunk" data-nb-ref-number="433" data-nb-words="38" data-nb-chars="192"><span class="idea" data-nb-ref-number="440" id="idea440" data-nb-words="38" data-nb-chars="192">A&nbsp;Bejval mu&nbsp;na&nbsp;to&nbsp;pravil, že&nbsp;no, no, nemusí být hnedky tak zle a&nbsp;že prý ať&nbsp;si&nbsp;ty&nbsp;parchanty nechá, jelikož nejsme žádní parchanti, a&nbsp;jestli to&nbsp;pan Maule ještě jednou řekne, že&nbsp;to&nbsp;dá&nbsp;advokátovi.</span></p>
          <p class="chunk" data-nb-ref-number="434" data-nb-words="23" data-nb-chars="123"><span class="idea" data-nb-ref-number="441" id="idea441" data-nb-words="23" data-nb-chars="123">Pan Maule strašně vyvalil oči a&nbsp;pravil jenom: „No tohle! Co&nbsp;byste tomu řekli? To&nbsp;je&nbsp;dneska mládež!“ a&nbsp;my&nbsp;jsme honem utekli.</span></p>
          <p class="chunk" data-nb-ref-number="435" data-nb-words="71" data-nb-chars="372"><span class="idea" data-nb-ref-number="442" id="idea442" data-nb-words="71" data-nb-chars="372">Avšak stejně jsme to&nbsp;dělali zas a&nbsp;jednou jsem to&nbsp;vypravoval Evě Svobodové, ona se&nbsp;mně moc divila, já&nbsp;jsem byl rád, že&nbsp;se&nbsp;mně podivuje, tak jsem jí&nbsp;to&nbsp;vypravoval ještě jednou, ještě jednou a&nbsp;pořád a&nbsp;ona si&nbsp;udělala, že&nbsp;by&nbsp;to&nbsp;taky ráda zkusila, já&nbsp;jsem pravil: „Nevím, nevím, k&nbsp;tomu jest třeba velké odvážnosti,“ a&nbsp;ona mne prosila, abych ji&nbsp;také vzal s&nbsp;sebou do&nbsp;bijáku oknem.</span></p>
          <p class="chunk" data-nb-ref-number="436" data-nb-words="51" data-nb-chars="254"><span class="idea" data-nb-ref-number="443" id="idea443" data-nb-words="51" data-nb-chars="254">Já&nbsp;jsem jí&nbsp;teda vyhověl, když mne tak moc prosila, ale pak jsem to&nbsp;litoval. Jeden jí&nbsp;ze&nbsp;sálu podal ruku, já&nbsp;jsem ji&nbsp;zezadu tlačil a&nbsp;s&nbsp;velkou tíhou se&nbsp;tam dostala. A&nbsp;kdyby aspoň byla zticha, to&nbsp;ne, ona se&nbsp;musila moc smát, lidi dělali „pst!“ a&nbsp;ohlíželi se.</span></p>
          <p class="chunk" data-nb-ref-number="437" data-nb-words="53" data-nb-chars="309"><span class="idea" data-nb-ref-number="444" id="idea444" data-nb-words="53" data-nb-chars="309">A&nbsp;byl to&nbsp;tenkrát takový krásný film, to&nbsp;vám jeden letec letěl éroplánem do&nbsp;Kalifornie, jelikož musil vysvobodit milovanou bytost ze&nbsp;spárů lupičů, on&nbsp;musil letět moc rychle, aby předhonil expresní vlak, a&nbsp;byla bouře a&nbsp;blesky se&nbsp;křižovaly, vítr foukal děsně, my&nbsp;jsme na&nbsp;to&nbsp;koukali, a&nbsp;vtom nás pan Maule vyhodil.</span></p>
          <p class="chunk" data-nb-ref-number="438" data-nb-words="50" data-nb-chars="292"><span class="idea" data-nb-ref-number="445" id="idea445" data-nb-words="50" data-nb-chars="292">Potom jsme stáli před bijákem a&nbsp;čekali, až&nbsp;půjdou lidi, a&nbsp;šel taky pan Lokvenc s&nbsp;manželkou a&nbsp;Bejval přistoupil k&nbsp;němu, dal slušné pozdravení a&nbsp;ptal se: „Prosím vás, pane Lokvenc, vysvobodil ten herec milovanou bytost ze&nbsp;spárů lupičů?“, ale pan Lokvenc se&nbsp;příšerně zachechtal a&nbsp;neřekl nám nic.</span></p>
          <p class="chunk" data-nb-ref-number="439" data-nb-words="27" data-nb-chars="157"><span class="idea" data-nb-ref-number="446" id="idea446" data-nb-words="27" data-nb-chars="157">A&nbsp;potom jsme se&nbsp;stejně dověděli, jak to&nbsp;dopadlo: Herec skutečně vysvobodil milovanou bytost ze&nbsp;spárů lupičů a&nbsp;všecky je&nbsp;zastřelil a&nbsp;pak ji&nbsp;pojal za&nbsp;manželku.</span></p>
          <hr>
          <p class="chunk" data-nb-ref-number="440" data-nb-words="50" data-nb-chars="271"><span class="idea" data-nb-ref-number="447" id="idea447" data-nb-words="50" data-nb-chars="271">Letos byla velice dlouhá zima, ani já, ani hoši o&nbsp;mnoho starší takovou dlouhou zimu nepamatují. Pořád ten hloupý sníh, pořád mráz, který tuze štípe, a&nbsp;pořád taková hrozná tma, už&nbsp;mne to&nbsp;vůbec nebavilo a&nbsp;ostatní hochy také ne&nbsp;a&nbsp;všichni jsme říkali, že&nbsp;jaro je&nbsp;o&nbsp;moc lepší.</span></p>
          <p class="chunk" data-nb-ref-number="441" data-nb-words="60" data-nb-chars="324"><span class="idea" data-nb-ref-number="448" id="idea448" data-nb-words="60" data-nb-chars="324">Ale jednoho dne jsem se&nbsp;probudil a&nbsp;slyšel jsem, jak cosi na&nbsp;střeše šramotí a&nbsp;bubnuje, a&nbsp;já&nbsp;jsem hned poznal, že&nbsp;se&nbsp;to&nbsp;obrací. Takovou jsem měl radost, že&nbsp;jsem sám z&nbsp;postele vyskočil, ani mne Rampepurda nemusila tahat, a&nbsp;děsným hlasem jsem zpíval „Přijde jaro, přijde“. Tatínek to&nbsp;slyšel až&nbsp;v&nbsp;krámě a&nbsp;pravil, ať&nbsp;si&nbsp;to&nbsp;nechám.</span></p>
          <p class="chunk" data-nb-ref-number="442" data-nb-words="61" data-nb-chars="308"><span class="idea" data-nb-ref-number="449" id="idea449" data-nb-words="61" data-nb-chars="308">A&nbsp;když jsem šel do&nbsp;školy, tak se&nbsp;udělal veliký vítr a&nbsp;chtěl mně vzít čepici a&nbsp;já&nbsp;jsem potkal Bejvalův stěhovací vůz, vedle vozu kráčel Jakub a&nbsp;měl pod nosem kapičku. A&nbsp;on&nbsp;se&nbsp;na&nbsp;mne šklíbil a&nbsp;pravil: „Á, vida ho, mudrce!“ a&nbsp;já&nbsp;jsem mu&nbsp;pravil: „Jakube, svezte mě,“ a&nbsp;on&nbsp;odvětil: „Bodejť!“ a&nbsp;vysadil mne na&nbsp;vůz.</span></p>
          <p class="chunk" data-nb-ref-number="443" data-nb-words="36" data-nb-chars="183"><span class="idea" data-nb-ref-number="450" id="idea450" data-nb-words="36" data-nb-chars="183">Tak jsem jel do&nbsp;školy na&nbsp;voze a&nbsp;Jakub mně půjčil opratě, já&nbsp;jsem křičel děsně hlubokým hlasem hyjá, hyšta! a&nbsp;koukal jsem se, jestli se&nbsp;hoši koukají, oni se&nbsp;koukali a&nbsp;já&nbsp;jsem byl hrdý.</span></p>
          <p class="chunk" data-nb-ref-number="444" data-nb-words="38" data-nb-chars="211"><span class="idea" data-nb-ref-number="451" id="idea451" data-nb-words="38" data-nb-chars="211">Ve&nbsp;škole jsem nedával pozor skoro vůbec nic, jelikož jsem musil mysliti na&nbsp;to, jak by&nbsp;to&nbsp;bylo krásné, kdybych jel méblákem pořád pryč a&nbsp;pořád pryč a&nbsp;navštívil všechny cizí kraje, pročež jsem musil stát na&nbsp;hanbě.</span></p>
          <p class="chunk" data-nb-ref-number="445" data-nb-words="141" data-nb-chars="769"><span class="idea" data-nb-ref-number="452" id="idea452" data-nb-words="141" data-nb-chars="769">A&nbsp;pak se&nbsp;roztrhla oblaka a&nbsp;bylo všechno velice modré, prudce svítilo slunce, a&nbsp;když jsme šli ze&nbsp;školy, tak jsme rychle běželi a&nbsp;velice jsme křičeli a&nbsp;ptáci také křičeli a&nbsp;jeden druhého nenechali na&nbsp;pokoji. Po&nbsp;ulici se&nbsp;hnaly stružky, malé děti si&nbsp;dělaly z&nbsp;bláta buchtičky, ale co&nbsp;jsme velicí, tak jsme pouštěli lodičky nebo jsme si&nbsp;stavěli mlejnky. Nebo jsme si&nbsp;hráli na&nbsp;pikolu a&nbsp;já&nbsp;jsem se&nbsp;schoval v&nbsp;betonové rouře a&nbsp;nikdo mě&nbsp;nemohl najít. A&nbsp;s&nbsp;Evou Svobodovou jsme si&nbsp;vylezli na&nbsp;strom a&nbsp;četli jsme si&nbsp;„Miloslava Vlnovského“<sup id="fnref:16"><a href="#fn:16" class="footnote-ref" role="doc-noteref">16</a></sup> a&nbsp;pan Svoboda vyšel před kvelb a&nbsp;křičel: „Evo, Evo!“, ale ona se&nbsp;neozvala, jelikož to&nbsp;bylo velice krásné čtení. A&nbsp;náš Honza se&nbsp;začal toulat, pořád něco sháněl, a&nbsp;když přišel domů, byl celý černý, jak lezl po&nbsp;těch vejškách, a&nbsp;měl natržené ucho.</span></p>
          <p class="chunk" data-nb-ref-number="446" data-nb-words="33" data-nb-chars="211"><span class="idea" data-nb-ref-number="453" id="idea453" data-nb-words="33" data-nb-chars="211">Brzy potom bylo docela hezky, na&nbsp;blátě si&nbsp;hráli bělásci, všechno se&nbsp;počínalo zelenat a&nbsp;pan učitel nám pravil, abysme si&nbsp;bedlivě všímali přírody, abysme potom každého živočicha a&nbsp;každou bylinu dovedli pojmenovat.</span></p>
          <p class="chunk" data-nb-ref-number="447" data-nb-words="96" data-nb-chars="531"><span class="idea" data-nb-ref-number="454" id="idea454" data-nb-words="96" data-nb-chars="531">Jednoho dne se&nbsp;pro mne stavil Bejval Antonín a&nbsp;pravil, abysme šli k&nbsp;řece, jelikož plujou ledy, a&nbsp;já&nbsp;jsem mu&nbsp;pravil: „Počkej!“ a&nbsp;tajně jsem se&nbsp;vykradl, abysem nemusil dávat pozor na&nbsp;Mančinku, jelikož Kristýna nemohla, protože šla k&nbsp;vantrokám<sup id="fnref:17"><a href="#fn:17" class="footnote-ref" role="doc-noteref">17</a></sup> máchat prádlo. A&nbsp;tak jsme šli a&nbsp;šel s&nbsp;námi také Éda Kemlink, ale nemohl vzít s&nbsp;sebou Pajdu. Jelikož Pajda pořád očumoval na&nbsp;stavbě a&nbsp;loudil u&nbsp;zedníků svačinu a&nbsp;spadl do&nbsp;vápna, spálil si&nbsp;kožich a&nbsp;nyní krempíruje<sup id="fnref:18"><a href="#fn:18" class="footnote-ref" role="doc-noteref">18</a></sup>. A&nbsp;šel s&nbsp;námi také Čeněk Jirsák a&nbsp;Zilvar z&nbsp;chudobince, tak jsme byli čtyři.</span></p>
          <p class="chunk" data-nb-ref-number="448" data-nb-words="55" data-nb-chars="267"><span class="idea" data-nb-ref-number="455" id="idea455" data-nb-words="55" data-nb-chars="267">Když jsme přišli k&nbsp;řece, tak řeka strašně hučela a&nbsp;ledy se&nbsp;lámaly a&nbsp;z hloubek se&nbsp;ozývalo děsné ječení. To&nbsp;se&nbsp;nám velmi líbilo a&nbsp;my&nbsp;jsme se&nbsp;dívali z&nbsp;mostu, a&nbsp;když jsme pak zdvihli hlavu, tak se&nbsp;nám zdálo, že&nbsp;země a&nbsp;všecko, co&nbsp;je&nbsp;na&nbsp;ní, s&nbsp;velkou rychlostí utíká dozadu.</span></p>
          <p class="chunk" data-nb-ref-number="449" data-nb-words="30" data-nb-chars="182"><span class="idea" data-nb-ref-number="456" id="idea456" data-nb-words="30" data-nb-chars="182">A&nbsp;potom přespolní žáci nepřišli do&nbsp;školy, jelikož se&nbsp;voda převalila přes cestu. Taktéž nejezdil vlak, protože trať byla pod vodou, a&nbsp;tam, kde byly luka, udělalo se&nbsp;velikánské jezero.</span></p>
          <p class="chunk" data-nb-ref-number="450" data-nb-words="54" data-nb-chars="292"><span class="idea" data-nb-ref-number="457" id="idea457" data-nb-words="54" data-nb-chars="292">Jednoho dne pan Světelský, co&nbsp;je&nbsp;v&nbsp;továrně vrátným, byl v&nbsp;hasičském a&nbsp;utíkal po&nbsp;městě. I&nbsp;přiběhl také k&nbsp;našemu domu a&nbsp;zatroubil na&nbsp;trubku, pak utíkal k&nbsp;jinému domu a&nbsp;zase zatroubil na&nbsp;trubku a&nbsp;vůbec troubil pořád. A&nbsp;lidé křičeli: „Velká voda jde!“, já&nbsp;jsem také křičel a&nbsp;všichni hoši křičeli.</span></p>
          <p class="chunk" data-nb-ref-number="451" data-nb-words="196" data-nb-chars="1019"><span class="idea" data-nb-ref-number="458" id="idea458" data-nb-words="196" data-nb-chars="1019">Byla nás velká síla, co&nbsp;jsme utíkali k&nbsp;řece, a&nbsp;když jsme tam přišli, tak jsme viděli, že&nbsp;už&nbsp;jsou pod vodou městská jatka, a&nbsp;mnohé domy měly vodu až&nbsp;po&nbsp;pás a&nbsp;některým domům šla voda až&nbsp;nad hlavu. A&nbsp;pak jsme také viděli, jak na&nbsp;vodě plovou umrlé slepice, almary a&nbsp;postele, a&nbsp;hasiči pluli s&nbsp;loďkami oknem do&nbsp;příbytků, aby zachraňovali lidi, jakož i&nbsp;majetek. A&nbsp;my, co&nbsp;jsme už&nbsp;velcí hoši a&nbsp;máme sílu, jsme také pomáhali, aby se&nbsp;lidi neutopili. A&nbsp;pomohli jsme do&nbsp;loďky jedné stařence a&nbsp;dvěma dětem, co&nbsp;velice brečely, a&nbsp;stařenka bědovala, že&nbsp;se&nbsp;jí&nbsp;utopí koza, a&nbsp;my&nbsp;jsme šli pro ni&nbsp;do&nbsp;chlívka, šla nám voda až&nbsp;pod bradu, ale kozu jsme odvázali, ona se&nbsp;vzpouzela, ale nic jí&nbsp;to&nbsp;nebylo platné a&nbsp;my&nbsp;ji&nbsp;do&nbsp;loďky dostali. Já&nbsp;jsem pozoroval, že&nbsp;Čeněk Jirsák si&nbsp;počíná moc neohroženě, on&nbsp;se&nbsp;pořád křižoval a&nbsp;pak se&nbsp;vrhal do&nbsp;nebezpečí, a&nbsp;tudíž jsem mu&nbsp;pravil: „Moc se&nbsp;tu&nbsp;nevytahuj, Krakonoši,“ načež on&nbsp;odvětil, že&nbsp;se&nbsp;nevytahuje a&nbsp;že&nbsp;mně toho Krakonoše omaže o&nbsp;hubu, jen co&nbsp;nebude ta&nbsp;velká voda, a&nbsp;byl velmi hrdý, nejhrdější ze&nbsp;všech.</span></p>
          <p class="chunk" data-nb-ref-number="452" data-nb-words="60" data-nb-chars="356"><span class="idea" data-nb-ref-number="459" id="idea459" data-nb-words="60" data-nb-chars="356">Všichni nás chválili, že&nbsp;jsme si&nbsp;statně počínali, a&nbsp;taktéž od&nbsp;pana učitele jsme dostali pochvalu, jelikož pravil, že&nbsp;jsme se&nbsp;svými činy zapsali zlatým písmem, a&nbsp;Čeněk Jirsák se&nbsp;hlásil, a&nbsp;když byl vyvolán, tak pravil, že&nbsp;se&nbsp;nejvíc zapsal, protože všechny bližní zachránil. Pan učitel se&nbsp;zasmál, my&nbsp;jsme se&nbsp;všichni hlučně zasmáli a&nbsp;Jirsák měl děsného vzteka.</span></p>
          <p class="chunk" data-nb-ref-number="453" data-nb-words="38" data-nb-chars="195"><span class="idea" data-nb-ref-number="460" id="idea460" data-nb-words="38" data-nb-chars="195">A&nbsp;když bylo po&nbsp;velké vodě, tak jsme se&nbsp;kamenovali, Jirsák začal, a&nbsp;pak jsme se&nbsp;mlátili penálama a&nbsp;dospělí pravili: „Fuj, to&nbsp;jste školní mládež!“ a&nbsp;my&nbsp;jsme teda šli dál a&nbsp;pak jsme se&nbsp;zase mlátili.</span></p>
          <p class="chunk" data-nb-ref-number="454" data-nb-words="103" data-nb-chars="554"><span class="idea" data-nb-ref-number="461" id="idea461" data-nb-words="103" data-nb-chars="554">A&nbsp;když jsme šli do&nbsp;houslí, tak mně Jirsák dal futrálem přes hlavu a&nbsp;pravil: „To máš za&nbsp;toho Krakonoše,“ a&nbsp;já&nbsp;jsem mu&nbsp;taky dal futrálem přes hlavu. A&nbsp;dali bysme si&nbsp;víckrát futrálem přes hlavu, ale on&nbsp;se&nbsp;pan Rektorys, co&nbsp;k&nbsp;němu chodíme do&nbsp;houslí, díval z&nbsp;okna a&nbsp;křičel: „Kluci miliónský, jestli se&nbsp;mně v&nbsp;tu&nbsp;ránu nepřestanete šťuchat, tak pošlu pánům rodičům pár řádků.“ Pročež jsme toho nechali a&nbsp;já&nbsp;jsem pravil Jirsákovi: „Máš to&nbsp;jenom půjčené,“ on&nbsp;taktéž pravil, že&nbsp;mám to&nbsp;jenom půjčené, a&nbsp;my&nbsp;oba věděli, že&nbsp;se&nbsp;budeme musit prát až&nbsp;do&nbsp;úplného rozhodnutí.</span></p>
          <p class="chunk" data-nb-ref-number="455" data-nb-words="47" data-nb-chars="243"><span class="idea" data-nb-ref-number="462" id="idea462" data-nb-words="47" data-nb-chars="243">Pročež jsem se&nbsp;zařekl, že&nbsp;s&nbsp;Jirsákem už&nbsp;nebudu chodit, jelikož je&nbsp;takový, a&nbsp;řekl jsem to&nbsp;Bejvalovi a&nbsp;ten pravil, že&nbsp;s&nbsp;ním taky nebude chodit a&nbsp;žádný hoch s&nbsp;ním nebude chodit, ať&nbsp;si&nbsp;chodí sám, a&nbsp;když bude dolejzat, tak mu&nbsp;řekneme, ať&nbsp;nedolejzá.</span></p>
          <hr>
          <p class="chunk" data-nb-ref-number="456" data-nb-words="109" data-nb-chars="610"><span class="idea" data-nb-ref-number="463" id="idea463" data-nb-words="109" data-nb-chars="610">A&nbsp;bylo pořád krásněji, všechno se&nbsp;zelenalo, kvetly třešně, a&nbsp;když študenti hráli v&nbsp;hospodě pilijár, tak si&nbsp;svlékali kabát. A&nbsp;jednou vám, bylo to&nbsp;hnedle k&nbsp;polednímu, chodil pan Dušánek, co&nbsp;je&nbsp;na&nbsp;obci, po&nbsp;městě, a&nbsp;měl pod paždí plakáty, jakož i&nbsp;hrnek s&nbsp;mazem a&nbsp;štětku. Zastavoval se&nbsp;před každým nárožím a&nbsp;my&nbsp;hoši, co&nbsp;spolu mluvíme, jsme chodili za&nbsp;ním, jelikož jsme byli žádostiví, co&nbsp;to&nbsp;bude. Bejval Antonín byl ze&nbsp;všech nejžádostivější a&nbsp;ptal se: „Pane Dušánku, co&nbsp;to&nbsp;bude?“ a&nbsp;pan Dušánek odvětil: „Kuš, a&nbsp;jdi domů, maminka ti&nbsp;bude hledat blechy,“ a&nbsp;i&nbsp;jináč mluvil dosti sprostě, poněvadž mu&nbsp;vítr bral plakáty.</span></p>
          <p class="chunk" data-nb-ref-number="457" data-nb-words="17" data-nb-chars="92"><span class="idea" data-nb-ref-number="464" id="idea464" data-nb-words="17" data-nb-chars="92">A&nbsp;když nalepil jeden plakát, tak to&nbsp;byl ohromně veliký plakát plný obrázků, a&nbsp;my&nbsp;jsme četli:</span></p>
          <hr>
          <p class="chunk" data-nb-ref-number="458" data-nb-words="34" data-nb-chars="237"><span class="idea" data-nb-ref-number="465" id="idea465" data-nb-words="34" data-nb-chars="237">Potom tam bylo napsáno tiskacími písmenami, že&nbsp;Grand-cirkus Rudolfi veškerému zdejšímu P. T. obecenstvu na&nbsp;vědomost dává, že&nbsp;je&nbsp;ten největší cirkus na&nbsp;světě, jelikož má&nbsp;zaručeně nejvybranější program, který zcela uspokojí všechny znalce.</span></p>
          <p class="chunk" data-nb-ref-number="459" data-nb-words="31" data-nb-chars="195"><span class="idea" data-nb-ref-number="466" id="idea466" data-nb-words="31" data-nb-chars="195">Grand-cirkus Rudolfi konal svá představení před všemi císaři a&nbsp;králi, jakož i&nbsp;prezidenty a&nbsp;ministry, a&nbsp;všude sklidil uznání a&nbsp;pochvalu od&nbsp;vysokého panstva, jakož i&nbsp;šlechticů, ano i&nbsp;starostů obcí.</span></p>
          <p class="chunk" data-nb-ref-number="460" data-nb-words="49" data-nb-chars="339"><span class="idea" data-nb-ref-number="467" id="idea467" data-nb-words="49" data-nb-chars="339">A&nbsp;ještě tam bylo napsáno, že&nbsp;P. T. obecenstvo uvidí krále pouště, obrovského lva nubijského, jehož příšerný řev zahání domorodcům spánek. Každý se&nbsp;podivovati může cvičenému tygrovi bengálskému, postrachu džunglí, strašlivému hadovi jménem krajtě tygrovité, která živé králíky, jakož i&nbsp;jiné živočichy hltá, o&nbsp;čemž se&nbsp;každý přesvědčiti může.</span></p>
          <p class="chunk" data-nb-ref-number="461" data-nb-words="28" data-nb-chars="214"><span class="idea" data-nb-ref-number="468" id="idea468" data-nb-words="28" data-nb-chars="214">Milovníkům krkolomných výjevů naskýtá se&nbsp;vzácná příležitost uvidět světoznámou akrobatickou skupinu bratří Abaldini, kteří za&nbsp;svoje prvotřídní výkony byli odměněni zlatou medailí na&nbsp;Světové výstavě v&nbsp;San Francisku.</span></p>
          <p class="chunk" data-nb-ref-number="462" data-nb-words="32" data-nb-chars="183"><span class="idea" data-nb-ref-number="469" id="idea469" data-nb-words="32" data-nb-chars="183">Program je&nbsp;obohacen o&nbsp;řeckořímské zápasy ve&nbsp;volném stylu. Muž s&nbsp;maskou, mistr světa a&nbsp;všech kolonií, vyzve místní občany do&nbsp;ringu a&nbsp;ten, kdo by&nbsp;ho&nbsp;porazil, bude odměněn čestnou cenou.</span></p>
          <p class="chunk" data-nb-ref-number="463" data-nb-words="19" data-nb-chars="153"><span class="idea" data-nb-ref-number="470" id="idea470" data-nb-words="19" data-nb-chars="153">Světová krasojezdkyně miss Arabella předvede ukázky svého umění, kterým oslnila obecenstvo ve&nbsp;všech světadílech! Poprvé v&nbsp;Čechách! Jedinečná příležitost.</span></p>
          <p class="chunk" data-nb-ref-number="464" data-nb-words="8" data-nb-chars="64"><span class="idea" data-nb-ref-number="471" id="idea471" data-nb-words="8" data-nb-chars="64">Indický slon Jumbo! Skupina cvičených psů, miláčkové obecenstva!</span></p>
          <p class="chunk" data-nb-ref-number="465" data-nb-words="12" data-nb-chars="85"><span class="idea" data-nb-ref-number="472" id="idea472" data-nb-words="12" data-nb-chars="85">Sám majitel cirkusu signore Rudolfi se&nbsp;bude produkovati na&nbsp;čistokrevné klisně Kismet.</span></p>
          <p class="chunk" data-nb-ref-number="466" data-nb-words="17" data-nb-chars="120"><span class="idea" data-nb-ref-number="473" id="idea473" data-nb-words="17" data-nb-chars="120">V&nbsp;přestávkách mezi jednotlivými čísly budou P. T. obecenstvo obveselovati výstředníci Pif a&nbsp;Paf svými podařenými šprýmy.</span></p>
          <p class="chunk" data-nb-ref-number="467" data-nb-words="11" data-nb-chars="62"><span class="idea" data-nb-ref-number="474" id="idea474" data-nb-words="11" data-nb-chars="62">Na&nbsp;konci bylo napsáno, že&nbsp;školní dítky a&nbsp;vojíni platí polovic.</span></p>
          <p class="chunk" data-nb-ref-number="468" data-nb-words="50" data-nb-chars="286"><span class="idea" data-nb-ref-number="475" id="idea475" data-nb-words="50" data-nb-chars="286">A&nbsp;my&nbsp;jsme pořád chodili za&nbsp;panem Dušánkem, abysme viděli všecky plakáty a&nbsp;cizokrajná zvířata, co&nbsp;na&nbsp;nich byla vymalovaná, i&nbsp;šašky i&nbsp;krasojezdkyni i&nbsp;slona, žirafu, lva a&nbsp;jiné živočichy, pročež jsem přišel pozdě k&nbsp;obědu, a&nbsp;tatínek pravil, že&nbsp;se&nbsp;na&nbsp;milostpána nebude čekat, až&nbsp;se&nbsp;mu&nbsp;uráčí.</span></p>
          <p class="chunk" data-nb-ref-number="469" data-nb-words="55" data-nb-chars="295"><span class="idea" data-nb-ref-number="476" id="idea476" data-nb-words="55" data-nb-chars="295">Já&nbsp;jsem na&nbsp;ta&nbsp;slova nic neřekl, ale jedl jsem polévku s&nbsp;kapáním, ačkoli ji&nbsp;nerad, a&nbsp;koukal jsem se&nbsp;velice ctnostně. Když jsem dojedl oběd, tak jsem pravil silným hlasem: „Díky Tobě, Bože, za&nbsp;ty&nbsp;dary,“ a&nbsp;tatínek se&nbsp;podíval na&nbsp;maminku a&nbsp;maminka se&nbsp;podívala na&nbsp;tatínka a&nbsp;chvilku se&nbsp;na&nbsp;sebe koukali.</span></p>
          <p class="chunk" data-nb-ref-number="470" data-nb-words="40" data-nb-chars="230"><span class="idea" data-nb-ref-number="477" id="idea477" data-nb-words="40" data-nb-chars="230">Po&nbsp;obědě jsem choval Mančinku a&nbsp;zpíval jsem jí&nbsp;„Nikdy se&nbsp;nevrátí pohádka mládí“ a&nbsp;zpíval jsem tak dlouho, až&nbsp;maminka pravila, ať&nbsp;toho nechám a&nbsp;ať&nbsp;skočím tatínkovi pro noviny. Docela nic jsem neodmlouval a&nbsp;běžel jsem velice rychle.</span></p>
          <p class="chunk" data-nb-ref-number="471" data-nb-words="36" data-nb-chars="212"><span class="idea" data-nb-ref-number="478" id="idea478" data-nb-words="36" data-nb-chars="212">Odpoledne přišel Éda Kemlink a&nbsp;pravil, ať&nbsp;s&nbsp;ním jdu, jelikož všichni hoši čekají. Odpověděl jsem mu&nbsp;silným hlasem, aby to&nbsp;tatínek slyšel až&nbsp;v&nbsp;krámě, že&nbsp;nikam nepůjdu, jelikož si&nbsp;musím opakovat zlomky, abych uměl.</span></p>
          <p class="chunk" data-nb-ref-number="472" data-nb-words="27" data-nb-chars="159"><span class="idea" data-nb-ref-number="479" id="idea479" data-nb-words="27" data-nb-chars="159">Vůbec ani trošilínku jsem se&nbsp;nepral s&nbsp;Rampepurdou, ačkoli ona sama začínala. Ale pravil jsem jí&nbsp;jemným hlasem: „Milá Kristýno, nech mě&nbsp;být, já&nbsp;tě&nbsp;taky nechám.“</span></p>
          <p class="chunk" data-nb-ref-number="473" data-nb-words="30" data-nb-chars="159"><span class="idea" data-nb-ref-number="480" id="idea480" data-nb-words="30" data-nb-chars="159">Sám od&nbsp;sebe jsem cvičil na&nbsp;housle a&nbsp;zkoušel jsem nátryl<sup id="fnref:19"><a href="#fn:19" class="footnote-ref" role="doc-noteref">19</a></sup> i&nbsp;dvojhmaty, snažil jsem se&nbsp;hrát, aby to&nbsp;nevrzalo, a&nbsp;tatínek to&nbsp;slyšel v&nbsp;krámě a&nbsp;bručel si&nbsp;spokojeně.</span></p>
          <p class="chunk" data-nb-ref-number="474" data-nb-words="64" data-nb-chars="358"><span class="idea" data-nb-ref-number="481" id="idea481" data-nb-words="64" data-nb-chars="358">Čas od&nbsp;času jsem chodil do&nbsp;kvelbu a&nbsp;zdravil jsem zákazníky silným hlasem, až&nbsp;mne jedna selka pochválila, že&nbsp;jsem dobře vedený. Tatínkovi se&nbsp;to&nbsp;líbilo, pročež jsem dával počestnost čím dál silnějším hlasem, až&nbsp;tatínek pravil, že&nbsp;nemusím tak děsně řvát. Taky jsem pomáhal v&nbsp;krámě a&nbsp;jeden pán pravil: „Takový špunt, za&nbsp;pultem ho&nbsp;není vidět, a&nbsp;už&nbsp;se&nbsp;má&nbsp;k&nbsp;světu.“</span></p>
          <p class="chunk" data-nb-ref-number="475" data-nb-words="68" data-nb-chars="354"><span class="idea" data-nb-ref-number="482" id="idea482" data-nb-words="68" data-nb-chars="354">Ve&nbsp;škole jsem seděl rovně, ani trošku jsem se&nbsp;nevrtěl a&nbsp;měl jsem ruce na&nbsp;lavici. Dával jsem bedlivě pozor a&nbsp;pořád jsem se&nbsp;hlásil. Mluvil jsem s&nbsp;Pátou Karlem laskavě a&nbsp;Čeněk Jirsák to&nbsp;slyšel a&nbsp;příšerně se&nbsp;šklebil, jako že&nbsp;jsem šplhoun. A&nbsp;Zilvar pravil, že&nbsp;se&nbsp;mnou nic není, a&nbsp;já&nbsp;jsem pravil, že&nbsp;už&nbsp;s&nbsp;ním nebudu chodit, jelikož jsou na&nbsp;něho samé stížnosti.</span></p>
          <p class="chunk" data-nb-ref-number="476" data-nb-words="65" data-nb-chars="405"><span class="idea" data-nb-ref-number="483" id="idea483" data-nb-words="65" data-nb-chars="405">I&nbsp;chodil jsem pomalu a&nbsp;spravedlivě, koukal jsem se&nbsp;ctnostně, jelikož jsem chtěl být neobyčejně hodný a&nbsp;ze&nbsp;všech nejhodnější. Každého večera jsem zpytoval své svědomí, jestli jsem už&nbsp;nejhodnější, a&nbsp;pořád se&nbsp;mně zdálo, že&nbsp;ještě nejsem nejhodnější a&nbsp;že&nbsp;se&nbsp;musím ještě velice cvičit v&nbsp;hodnosti. A&nbsp;když jsem potkal paní Soumarovou, tak jsem zařval „rukulíbám“ takovým strašlivým hlasem, že&nbsp;se&nbsp;všichni obraceli.</span></p>
          <p class="chunk" data-nb-ref-number="477" data-nb-words="31" data-nb-chars="167"><span class="idea" data-nb-ref-number="484" id="idea484" data-nb-words="31" data-nb-chars="167">Jednou tatínek pil kafe, a&nbsp;když dopil kafe, tak postavil hrnek na&nbsp;své místo a&nbsp;pravil: „Matko, ten náš Péťa se&nbsp;mně nechce líbit. Není nějak marodný, že&nbsp;ho&nbsp;není slyšet?“</span></p>
          <p class="chunk" data-nb-ref-number="478" data-nb-words="15" data-nb-chars="79"><span class="idea" data-nb-ref-number="485" id="idea485" data-nb-words="15" data-nb-chars="79">Maminka odvětila: „Že by&nbsp;mu&nbsp;něco bylo, to&nbsp;mu&nbsp;zas není, vždyť mu&nbsp;dobře šmakuje.“</span></p>
          <p class="chunk" data-nb-ref-number="479" data-nb-words="15" data-nb-chars="75"><span class="idea" data-nb-ref-number="486" id="idea486" data-nb-words="15" data-nb-chars="75">„Mně se&nbsp;zdá, že&nbsp;něco provedl a&nbsp;teď se&nbsp;bojí, že&nbsp;to&nbsp;praskne,“ pravil tatínek.</span></p>
          <p class="chunk" data-nb-ref-number="480" data-nb-words="70" data-nb-chars="399"><span class="idea" data-nb-ref-number="487" id="idea487" data-nb-words="70" data-nb-chars="399">Ale já&nbsp;jsem nic neprovedl a&nbsp;taky nic neprovedu, ačkoli bych toho mohl provést habaděj. Mohl jsem odtáhnout vozejk s&nbsp;ovocem, co&nbsp;patří Kozí Kuncce, jak mne naváděl Zilvar z&nbsp;chudobince, a&nbsp;pustit ho&nbsp;z&nbsp;kopečka dolů, ona by&nbsp;děsně řvala. Jelikož se&nbsp;nikdo nedíval. Mohl jsem provést ještě jinší věci, ale já&nbsp;naschvál nic neudělám, kdyby nevím co, jelikož jsem si&nbsp;vzal do&nbsp;hlavy, že&nbsp;budu ze&nbsp;všech nejhodnější.</span></p>
          <p class="chunk" data-nb-ref-number="481" data-nb-words="115" data-nb-chars="680"><span class="idea" data-nb-ref-number="488" id="idea488" data-nb-words="115" data-nb-chars="680">Jak jsem nýčko litoval, že&nbsp;jsme prohejřili peníze, které jsme si&nbsp;ušetřili na&nbsp;cestu do&nbsp;Itálie! Já&nbsp;jsem nechtěl, ale Éda Kemlink pořád naváděl, abysme si&nbsp;koupili kapsle, že&nbsp;prý neubude. Tak jsme si&nbsp;koupili kapsle a&nbsp;Éda pravil, že&nbsp;nýčko nás těch pár krejcarů nevytrhne, a&nbsp;tak jsme si&nbsp;koupili detektývku Vražda v&nbsp;pancéřové skříni, cucavou štangličku a&nbsp;svatojanský chleba a&nbsp;pak jsme šli na&nbsp;přátelský zápas Soumarova jedenáctka proti Letní hosté komb. Úředníci Heřmanovy továrny. Tak když teď přijede cirkus, nemáme nic a&nbsp;abysme byli pořád hodní. Já&nbsp;už&nbsp;jsem tak hodný, že&nbsp;mluvím pravopisně a&nbsp;pořád říkám „nýbrž“ a&nbsp;„tudíž“. Tatínek pravil: „Nech si&nbsp;už&nbsp;to&nbsp;nýbrž, já&nbsp;jsem z&nbsp;toho nervózní.“</span></p>
          <p class="chunk" data-nb-ref-number="482" data-nb-words="197" data-nb-chars="1142"><span class="idea" data-nb-ref-number="489" id="idea489" data-nb-words="197" data-nb-chars="1142">Chodil jsem tam i&nbsp;sem a&nbsp;smutně jsem přemýšlel, že&nbsp;cirkus třeba odjede a&nbsp;já&nbsp;ho&nbsp;neuvidím. Každého večera jsem se&nbsp;modlil modlitbu, kterou jsem sám vynalezl: „Božíčku milý, dopusť, abych uviděl všecka představení cirkusu, jakož i&nbsp;krmení dravé zvěře, což jest za&nbsp;poloviční vstupné. Všichni hoši tam budou a&nbsp;já&nbsp;bych nesměl? Za&nbsp;to&nbsp;Ti&nbsp;slibuju, že&nbsp;budu pilně obcovat službám božím, a&nbsp;až&nbsp;bude písemná práce, tak si&nbsp;dám pozor, abych měl vnější úpravu velmi úhlednou a&nbsp;neudělal ani jednoho kance. Nedopusť, ó&nbsp;Panebože, aby tatínek pravil: ‚Do žádného cirkusu se&nbsp;nepůjde, to&nbsp;je&nbsp;zbytečné vyhazování peněz, kde to&nbsp;má&nbsp;jeden brát. V&nbsp;cirkusu se&nbsp;naučíš jenom skotáctví a&nbsp;zacpeš si&nbsp;hlavu darebnostmi.‘ Naopak ať&nbsp;praví: ‚Jen si&nbsp;jdi do&nbsp;cirkusu, tady máš peníze a&nbsp;hezky se&nbsp;bav.‘ Za&nbsp;to, ó&nbsp;Panebože, můžeš mít ode mne, co&nbsp;hrdlo ráčí. Budu hodný pořád furt, i&nbsp;když mně hoši budou nadávat, že&nbsp;jsem jako ten svatý Utřinos. Nevynechám housle ani jednou, s&nbsp;nikým se&nbsp;nebudu prát ani kamenovat, při obědě budu dávat pozor, abych se&nbsp;nepobryndal. A&nbsp;budu koukat ctnostně, chodit pomalu, myslit spravedlivě, mluvit způsobně a&nbsp;zdravit hlasitě. I&nbsp;třeba pana Fajsta, mně je&nbsp;to&nbsp;fuk.</span></p>
          <p class="chunk" data-nb-ref-number="483" data-nb-words="39" data-nb-chars="229"><span class="idea" data-nb-ref-number="490" id="idea490" data-nb-words="39" data-nb-chars="229">A&nbsp;nepovedu žádné kamarádšofty, které by&nbsp;mne naváděly ke&nbsp;skotáctví, a&nbsp;nebudu se&nbsp;spolčovat s&nbsp;uličníky. Když něco uvidím, tak půjdu od&nbsp;toho pryč. A&nbsp;nikdy už&nbsp;nezdvihnu žádnou válku a&nbsp;budu milovat své bližní, ano Habrováky a&nbsp;Ješiňáky.</span></p>
          <p class="chunk" data-nb-ref-number="484" data-nb-words="17" data-nb-chars="119"><span class="idea" data-nb-ref-number="491" id="idea491" data-nb-words="17" data-nb-chars="119">Když mně maminka řekne: ‚Doskoč, podej, podrž, posluž!‘, tak doskočím, podám, podržím, posloužím a&nbsp;nikdy nebudu reptat.</span></p>
          <p class="chunk" data-nb-ref-number="485" data-nb-words="5" data-nb-chars="29"><span class="idea" data-nb-ref-number="492" id="idea492" data-nb-words="5" data-nb-chars="29">Namoutěkutě, že&nbsp;je&nbsp;to&nbsp;prauda.</span></p>
          <p class="chunk" data-nb-ref-number="486" data-nb-words="14" data-nb-chars="86"><span class="idea" data-nb-ref-number="493" id="idea493" data-nb-words="14" data-nb-chars="86">Toto jest modlitba, kterou jsem sám vynalezl, jelikož jsme ji&nbsp;v&nbsp;nábožce neměli. Amen.“</span></p>
          <p class="chunk" data-nb-ref-number="487" data-nb-words="68" data-nb-chars="376"><span class="idea" data-nb-ref-number="494" id="idea494" data-nb-words="68" data-nb-chars="376">Když jsem se&nbsp;pomodlil, tak jsem špatně spal, a&nbsp;když jsem usnul, tak přišel na&nbsp;mne šeredný sen. Zdálo se&nbsp;mně, že&nbsp;jsem v&nbsp;kleci zavřený s&nbsp;bengálským tygrem, který se&nbsp;příšerně šklebil, jelikož to&nbsp;nebyl žádný bengálský tygr, ale Čenda Jirsák, ale to&nbsp;jsem nemohl vědět, jelikož jsem spal. Bengálský tygr pravil: „Jó, holenku, do&nbsp;cirkusu, to&nbsp;jo, ale učit se, to&nbsp;ne. To&nbsp;by&nbsp;tak hrálo.“</span></p>
          <hr>
          <p class="chunk" data-nb-ref-number="488" data-nb-words="25" data-nb-chars="130"><span class="idea" data-nb-ref-number="495" id="idea495" data-nb-words="25" data-nb-chars="130">A&nbsp;my&nbsp;hoši, co&nbsp;spolu mluvíme, jsme se&nbsp;každého dne chodili dívat na&nbsp;Nové náměstí, jestli už&nbsp;ten cirkus přijel, a&nbsp;bylo nám to&nbsp;dlouhé.</span></p>
          <p class="chunk" data-nb-ref-number="489" data-nb-words="23" data-nb-chars="140"><span class="idea" data-nb-ref-number="496" id="idea496" data-nb-words="23" data-nb-chars="140">Až&nbsp;jednoho dne přijelo pět komediantských vozů a&nbsp;byly červené, žluté, modré a&nbsp;zelené a&nbsp;kolem dokola měly vyřezávané a&nbsp;krásně malované květy.</span></p>
          <p class="chunk" data-nb-ref-number="490" data-nb-words="21" data-nb-chars="130"><span class="idea" data-nb-ref-number="497" id="idea497" data-nb-words="21" data-nb-chars="130">A&nbsp;v&nbsp;těch vozech měli vám pokojíčky a&nbsp;v&nbsp;těch pokojíčkách měli docela malilinká kamínka, obrázky, zrcadla, postele, ano i&nbsp;nádobíčko.</span></p>
          <p class="chunk" data-nb-ref-number="491" data-nb-words="14" data-nb-chars="68"><span class="idea" data-nb-ref-number="498" id="idea498" data-nb-words="14" data-nb-chars="68">Taky měli kozu a&nbsp;mnoho psů a&nbsp;houf dětí, které se&nbsp;mezi sebou štětily.</span></p>
          <p class="chunk" data-nb-ref-number="492" data-nb-words="23" data-nb-chars="142"><span class="idea" data-nb-ref-number="499" id="idea499" data-nb-words="23" data-nb-chars="142">Pak byly ještě jinačí vozy, z&nbsp;kterých se&nbsp;ozývalo děsné řvaní, jelikož tam byla zavřena cizokrajná zvěř, a&nbsp;ty&nbsp;vozy zapáchaly velice neobyčejně.</span></p>
          <p class="chunk" data-nb-ref-number="493" data-nb-words="38" data-nb-chars="231"><span class="idea" data-nb-ref-number="500" id="idea500" data-nb-words="38" data-nb-chars="231">A&nbsp;z&nbsp;vozů vylézali mužští, všichni byli velice vlasatí, kouřili retka a&nbsp;mluvili hlučně. Měli pak štráfkovaná trička a&nbsp;holé paže, na&nbsp;nichž byly vymalovány všelijaké figury, květiny a&nbsp;znaky, ano i&nbsp;nápisy, což se&nbsp;mně neobyčejně líbilo.</span></p>
          <p class="chunk" data-nb-ref-number="494" data-nb-words="42" data-nb-chars="230"><span class="idea" data-nb-ref-number="501" id="idea501" data-nb-words="42" data-nb-chars="230">A&nbsp;vynesli z&nbsp;vozů klece, co&nbsp;v&nbsp;nich byly opičky, velice roztomilé, a&nbsp;hledaly si&nbsp;blechy, které kousaly, a&nbsp;tvářily se&nbsp;přitom starostlivě, až&nbsp;se&nbsp;jim na&nbsp;čele dělaly vrásky. Čenda Jirsák to&nbsp;hnedky uměl dělat po&nbsp;nich, čemuž jsme se&nbsp;smáli.</span></p>
          <p class="chunk" data-nb-ref-number="495" data-nb-words="18" data-nb-chars="99"><span class="idea" data-nb-ref-number="502" id="idea502" data-nb-words="18" data-nb-chars="99">A&nbsp;byl tam taky velký huňatý medvěd a&nbsp;ten vám pořád přešlapoval a&nbsp;cosi bručel, čemu jsme nerozuměli.</span></p>
          <p class="chunk" data-nb-ref-number="496" data-nb-words="53" data-nb-chars="287"><span class="idea" data-nb-ref-number="503" id="idea503" data-nb-words="53" data-nb-chars="287">My&nbsp;jsme pořád stáli a&nbsp;koukali se, co&nbsp;se&nbsp;bude dít, a&nbsp;vlasatí mužští stavěli stan a&nbsp;křičeli přitom. A&nbsp;byl to&nbsp;neobyčejně velikánský stan, do&nbsp;kterého by&nbsp;se&nbsp;vešli všichni žáci obecné i&nbsp;měšťanské školy, jakož i&nbsp;školy dívčí. A&nbsp;v&nbsp;jednom voze seděla u&nbsp;okénka ženská, co&nbsp;jako měla prodávat lístky.</span></p>
          <p class="chunk" data-nb-ref-number="497" data-nb-words="38" data-nb-chars="224"><span class="idea" data-nb-ref-number="504" id="idea504" data-nb-words="38" data-nb-chars="224">Já&nbsp;jsem to&nbsp;všecko doma vypravoval, pořád jsem vypravoval a&nbsp;znova jsem vypravoval a&nbsp;pravil jsem, že&nbsp;musím jít do&nbsp;cirkusu, jelikož musím vidět cizokrajná zvířata, abych je&nbsp;uměl, až&nbsp;bude přírodopis, a&nbsp;že&nbsp;všichni hoši tam budou.</span></p>
          <p class="chunk" data-nb-ref-number="498" data-nb-words="23" data-nb-chars="136"><span class="idea" data-nb-ref-number="505" id="idea505" data-nb-words="23" data-nb-chars="136">Tatínek pravil: „O musení jití do&nbsp;cirkusu není žádná řeč, já&nbsp;taky nemusím, maminka nemusí, Kristýna taky nemusí a&nbsp;budeme bez toho živi.“</span></p>
          <p class="chunk" data-nb-ref-number="499" data-nb-words="3" data-nb-chars="15"><span class="idea" data-nb-ref-number="506" id="idea506" data-nb-words="3" data-nb-chars="15">Já&nbsp;jsem brečel.</span></p>
          <p class="chunk" data-nb-ref-number="500" data-nb-words="14" data-nb-chars="61"><span class="idea" data-nb-ref-number="507" id="idea507" data-nb-words="14" data-nb-chars="61">A&nbsp;ptal jsem se&nbsp;našich, to&nbsp;mám za&nbsp;to, že&nbsp;jsem byl pořád hodný?</span></p>
          <p class="chunk" data-nb-ref-number="501" data-nb-words="67" data-nb-chars="330"><span class="idea" data-nb-ref-number="508" id="idea508" data-nb-words="67" data-nb-chars="330">Tatínek pravil, že&nbsp;mám být hodný jen tak, a&nbsp;ne&nbsp;za&nbsp;cirkus. Já&nbsp;jsem pravil, to&nbsp;není prauda, nikdo není hodný jen tak. A&nbsp;měl jsem hrozného vzteka, že&nbsp;jsem byl zbytečně hodný, a&nbsp;umínil jsem si, že&nbsp;budu ze&nbsp;všech nejhorší a&nbsp;přijde si&nbsp;pro mne četník a&nbsp;naši budou mít ostudu a&nbsp;bude jim to&nbsp;škodit v&nbsp;obchodě. A&nbsp;brečel jsem čím dál tím více.</span></p>
          <p class="chunk" data-nb-ref-number="502" data-nb-words="32" data-nb-chars="191"><span class="idea" data-nb-ref-number="509" id="idea509" data-nb-words="32" data-nb-chars="191">Potom maminka mluvila s&nbsp;tatínkem velice tiše, načež tatínek pravil hlasitě: „Tak dobrá, dobrá, ať&nbsp;je&nbsp;po&nbsp;vašem, jednou půjdeme do&nbsp;cirkusu, a&nbsp;teď mně dejte svátek, jelikož mám vás plnou hlavu.“</span></p>
          <p class="chunk" data-nb-ref-number="503" data-nb-words="35" data-nb-chars="200"><span class="idea" data-nb-ref-number="510" id="idea510" data-nb-words="35" data-nb-chars="200">Já&nbsp;jsem zajásal, ale nikoli velice, jelikož musím do&nbsp;cirkusu každý den, abysem viděl všecka představení, ale to&nbsp;jsem věděl, že&nbsp;naši nebudou chtít a&nbsp;budou říkat řeči. Tak jsem si&nbsp;dělal pro to&nbsp;starosti.</span></p>
          <p class="chunk" data-nb-ref-number="504" data-nb-words="39" data-nb-chars="207"><span class="idea" data-nb-ref-number="511" id="idea511" data-nb-words="39" data-nb-chars="207">Pravil jsem, že&nbsp;s&nbsp;cirkusem přijelo také mnoho dětí a&nbsp;jeden cirkusácký hoch přišel do&nbsp;naší třídy, aby se&nbsp;s&nbsp;námi učil. My&nbsp;jsme byli proto velice hrdí a&nbsp;celá škola nám to&nbsp;záviděla, že&nbsp;máme spolužáka od&nbsp;cirkusu.</span></p>
          <p class="chunk" data-nb-ref-number="505" data-nb-words="71" data-nb-chars="388"><span class="idea" data-nb-ref-number="512" id="idea512" data-nb-words="71" data-nb-chars="388">Velice jsem si&nbsp;přál, aby se&nbsp;posadil vedle mne, já&nbsp;by&nbsp;sem mu&nbsp;napovídal a&nbsp;všichni by&nbsp;měli vzteka. Ale pan učitel ho&nbsp;posadil do&nbsp;zadní lavice vedle Sabaty, jelikož je&nbsp;veliký. On&nbsp;je&nbsp;největší ze&nbsp;všech, ale nic neumí, píše, jako by&nbsp;chodil do&nbsp;kašičky, dělá samé kaňoury a&nbsp;nezná ani násobilku, ani které jsou smrtelné hříchy, ani úměru, ani zlomky, jelikož vystupuje v&nbsp;cirkuse a&nbsp;nemá čas na&nbsp;učení.</span></p>
          <p class="chunk" data-nb-ref-number="506" data-nb-words="68" data-nb-chars="399"><span class="idea" data-nb-ref-number="513" id="idea513" data-nb-words="68" data-nb-chars="399">On&nbsp;se&nbsp;nazývá Alfons Kasalický, ale jeho tatínek se&nbsp;jmenuje signore Rudolfi a&nbsp;v&nbsp;cirkuse je&nbsp;ze&nbsp;všech nejprvnější, jelikož má&nbsp;pod sebou všechny krasojezdce, šašky, verbloudy, opice a&nbsp;jinou dravou zvěř. Tázal jsem se&nbsp;ho, jak to&nbsp;přijde, že&nbsp;se&nbsp;jmenuje Kasalický, ale jeho tatínek signore Rudolfi, a&nbsp;on&nbsp;mně pravil, že&nbsp;v&nbsp;cirkuse si&nbsp;všichni umělci dávají jiná jména skrz reklamu. Tomu jsem se&nbsp;velice podivil.</span></p>
          <p class="chunk" data-nb-ref-number="507" data-nb-words="117" data-nb-chars="628"><span class="idea" data-nb-ref-number="514" id="idea514" data-nb-words="117" data-nb-chars="628">Ale tělocvik umí ze&nbsp;všech nejlépe, šplhat, skok přes kozu, na&nbsp;bradlech, veletoč i&nbsp;stojku a&nbsp;ještě jiné věci, co&nbsp;se&nbsp;ve&nbsp;škole neučí. A&nbsp;o&nbsp;přestávce dělal kotrmelce třikrát ve&nbsp;vzduchu a&nbsp;tak se&nbsp;umí zkroutit, že&nbsp;má&nbsp;hlavu tam, kde má&nbsp;ostatní lidstvo nohy, a&nbsp;nohy, kde mají jiní hlavu, a&nbsp;vypadá to&nbsp;tak, jako by&nbsp;byl tak zamotaný, že&nbsp;ho&nbsp;už&nbsp;nikdo nerozmotá. Pan učitel to&nbsp;viděl a&nbsp;pravil: „Kasalický, Kasalický, tady není žádný cirkus, ale budova školní,“ čemuž jsme se&nbsp;všichni i&nbsp;s&nbsp;panem učitelem srdečně zasmáli. Když pan učitel viděl, že&nbsp;se&nbsp;smějeme, tak ještě pravil: „Pročež všeho s&nbsp;mírou!“ a&nbsp;vzal ho&nbsp;za&nbsp;ucho a&nbsp;my&nbsp;jsme se&nbsp;smáli ještě víc.</span></p>
          <p class="chunk" data-nb-ref-number="508" data-nb-words="204" data-nb-chars="1085"><span class="idea" data-nb-ref-number="515" id="idea515" data-nb-words="204" data-nb-chars="1085">My&nbsp;hoši s&nbsp;ním všichni mluvíme a&nbsp;on&nbsp;mluví s&nbsp;námi, Bejval Antonín k&nbsp;němu dolejzá, protože by&nbsp;chtěl, aby s&nbsp;ním mluvil ze&nbsp;všech nejvíc, a&nbsp;pravil, že&nbsp;musejí spolu chodit, protože Bejvalovi mají také koně, ale Kasalický mluví nejvíc se&nbsp;mnou, jelikož jsem mu&nbsp;slíbil, že&nbsp;mu&nbsp;přinesu tabák, co&nbsp;má&nbsp;tatínek v&nbsp;piksle na&nbsp;almaře. Po&nbsp;škole jsme ho&nbsp;vždycky vzali mezi sebe doprostřed a&nbsp;mluvili jsme a&nbsp;žáci z&nbsp;jiných tříd chtěli jít s&nbsp;námi, ale my&nbsp;jsme pravili: „Jděte si&nbsp;sami, my&nbsp;si&nbsp;jdeme také sami.“ A&nbsp;hodně jsme s&nbsp;ním mluvili, hlavně o&nbsp;cirkuse, všechno jsme chtěli znát a&nbsp;on&nbsp;nám to&nbsp;povídal. Ptali jsme se&nbsp;ho, jak dlouho tu&nbsp;cirkus zůstane, a&nbsp;on&nbsp;pravil, až&nbsp;jak podle toho, to&nbsp;přijde na&nbsp;návštěvu. Jeho tatínek pravil, že&nbsp;se&nbsp;mu&nbsp;zdá, že&nbsp;u&nbsp;nás bude špatná štace, jelikož v&nbsp;našem městě je&nbsp;prý moc hospod, dva bijáky a&nbsp;ochotnické divadlo, pročež zdejší lidi jsou asi moc vzdělaní a&nbsp;nebude tu&nbsp;pochopení pro prvotřídní umění. Já&nbsp;jsem pravil, že&nbsp;to&nbsp;není prauda, že&nbsp;tu&nbsp;lidi vůbec nejsou vzdělaní a&nbsp;všecko půjde do&nbsp;cirkusu. Načež Kasalický pravil: „To jsem sám rád, však už&nbsp;je&nbsp;na&nbsp;čase, aby se&nbsp;kšefty trochu hnuly.“</span></p>
          <p class="chunk" data-nb-ref-number="509" data-nb-words="43" data-nb-chars="261"><span class="idea" data-nb-ref-number="516" id="idea516" data-nb-words="43" data-nb-chars="261">Když jsem přišel domů, tak jsem to&nbsp;všecko vypravoval, nejdřív Kristýně, pak mamince, pak tatínkovi a&nbsp;potom všem dohromady a&nbsp;tatínek pravil: „Ten cirkus nám byl čert dlužen, jelikož se&nbsp;z&nbsp;toho ještě zblázníš.“ Ale maminka pravila: „Nech ho, my&nbsp;jsme nebyli lepší.“</span></p>
          <p class="chunk" data-nb-ref-number="510" data-nb-words="130" data-nb-chars="722"><span class="idea" data-nb-ref-number="517" id="idea517" data-nb-words="130" data-nb-chars="722">A&nbsp;když jsem si&nbsp;večer lehl, tak maminka se&nbsp;posadila ke&nbsp;mně na&nbsp;pelest, bylo tma a&nbsp;my&nbsp;jsme si&nbsp;povídali, to&nbsp;mám velice rád. A&nbsp;maminka začala vypravovat o&nbsp;tatínkovi, co&nbsp;dělal, když byl malý. Tehdá, když byl tatínek v&nbsp;mém věku, tak ještě s&nbsp;jinými hochy utekl z&nbsp;domova, jelikož chtěli jít do&nbsp;Afriky. Vzali si&nbsp;s&nbsp;sebou jídlo a&nbsp;dobrodružné knížky a&nbsp;tatínek doma odcizil cukr a&nbsp;knížku „Rádce pro dívky dospívající aneb Kterak si&nbsp;získati vážnou a&nbsp;trvalou náklonnost muže“. Mimoto si&nbsp;vzali rybářský prut a&nbsp;udičky, neboť se&nbsp;chtěli živit rybami. Toulali se&nbsp;celý týden, spali ve&nbsp;stozích a&nbsp;v&nbsp;cihelnách, četníci je&nbsp;hledali po&nbsp;celém kraji a&nbsp;vyptávali se&nbsp;všech lidí. Jenomže oni přišli sami, byli celí hladoví a&nbsp;otrhaní a&nbsp;špinaví jako cikáni.</span></p>
          <p class="chunk" data-nb-ref-number="511" data-nb-words="39" data-nb-chars="203"><span class="idea" data-nb-ref-number="518" id="idea518" data-nb-words="39" data-nb-chars="203">Tatínek to&nbsp;slyšel, jak maminka vypravuje, a&nbsp;pokáral ji, že&nbsp;mně to&nbsp;povídá, a&nbsp;pravil, jak ten kluk může mít pak před jedním respekt, ale pak se&nbsp;tomu sám zasmál a&nbsp;udělal si: „Jó, to&nbsp;byly tenkrát jiné časy.“</span></p>
          <p class="chunk" data-nb-ref-number="512" data-nb-words="81" data-nb-chars="440"><span class="idea" data-nb-ref-number="519" id="idea519" data-nb-words="81" data-nb-chars="440">Já&nbsp;jsem chtěl, aby mně to&nbsp;taky vypravoval, jak šel do&nbsp;Afriky, a&nbsp;tatínek toho vypravoval ještě víc a&nbsp;pořád si&nbsp;přidával, jelikož jsem se&nbsp;toho povídání nemohl nabažit. A&nbsp;ptal jsem se&nbsp;ho, proč si&nbsp;vzal s&nbsp;sebou do&nbsp;Afriky knížku „Rádce mladé dívky“, co&nbsp;by&nbsp;mu&nbsp;byla platná mezi divokými kmeny? A&nbsp;tatínek odvětil: „Co jsem měl dělat, holenku, když jsem jinou knížku neměl, a&nbsp;hoši by&nbsp;mne pomluvili, že&nbsp;jsem přišel s&nbsp;holýma rukama. Lepší něco než nic.“</span></p>
          <p class="chunk" data-nb-ref-number="513" data-nb-words="24" data-nb-chars="140"><span class="idea" data-nb-ref-number="520" id="idea520" data-nb-words="24" data-nb-chars="140">Od&nbsp;té&nbsp;doby mám tatínka ještě radši, jelikož jsem si&nbsp;pořád myslil, že&nbsp;tatínek byl vždycky rozumný, ale nýčko vidím, že&nbsp;nebyl vždycky rozumný.</span></p>
          <hr>
          <p class="chunk" data-nb-ref-number="514" data-nb-words="48" data-nb-chars="277"><span class="idea" data-nb-ref-number="521" id="idea521" data-nb-words="48" data-nb-chars="277">V&nbsp;ten den, co&nbsp;měl cirkus zahájit představení, bylo u&nbsp;nás veliké pozdvižení, jelikož cirkusáci táhli městem v&nbsp;průvodu, a&nbsp;byli tam koně a&nbsp;slon a&nbsp;verbloudi a&nbsp;šaškové a&nbsp;žirafa a&nbsp;všichni děsně troubili a&nbsp;bubnovali, pročež všichni obyvatelé vybíhali z&nbsp;baráků, aby viděli, co&nbsp;se&nbsp;děje.</span></p>
          <p class="chunk" data-nb-ref-number="515" data-nb-words="55" data-nb-chars="303"><span class="idea" data-nb-ref-number="522" id="idea522" data-nb-words="55" data-nb-chars="303">Průvod táhl také kolem našich a&nbsp;celá rodina se&nbsp;postavila před kvelb a&nbsp;maminka měla Mančinku na&nbsp;rukou a&nbsp;Mančinka třepetala ručkama a&nbsp;pravila ve&nbsp;svém nářečí: „Oni, oni!“, což znamená koně, a&nbsp;tatínek se&nbsp;usmíval a&nbsp;pravil hrdě: „V našem městě se&nbsp;pořád něco děje, a&nbsp;pak ať&nbsp;nám někdo řekne, že&nbsp;jsme Zapadákov.“</span></p>
          <p class="chunk" data-nb-ref-number="516" data-nb-words="54" data-nb-chars="334"><span class="idea" data-nb-ref-number="523" id="idea523" data-nb-words="54" data-nb-chars="334">Tato slova uslyšela jedna krasojezdkyně, co&nbsp;seděla na&nbsp;takovém docela malilinkém koníčku, a&nbsp;poslala tatínkovi polibek a&nbsp;tatínek smekl čepici a&nbsp;pravil: „Mámo, co&nbsp;bys tak tomu řekla, kdybych ti&nbsp;utekl s&nbsp;cirkusačkou?“ a&nbsp;maminka ho&nbsp;pleskla a&nbsp;pravila: „Nestydíš se&nbsp;trochu, starý šplechto, před těmi dětmi?“ a&nbsp;tatínek se&nbsp;smál a&nbsp;pravil: „Oho!“</span></p>
          <p class="chunk" data-nb-ref-number="517" data-nb-words="113" data-nb-chars="611"><span class="idea" data-nb-ref-number="524" id="idea524" data-nb-words="113" data-nb-chars="611">Já&nbsp;jsem zpozoroval v&nbsp;průvodu Kasalického Alfonse, on&nbsp;seděl na&nbsp;verbloudu a&nbsp;měl takovou krásnou kazajku, celou zlatém pošitou a&nbsp;ruku měl v&nbsp;bok a&nbsp;tvářil se&nbsp;velice hrdě a&nbsp;já&nbsp;jsem tahal maminku a&nbsp;tatínka za&nbsp;rukáv a&nbsp;křičel jsem: „To je&nbsp;Alfons, co&nbsp;chodí do&nbsp;naší třídy,“ a&nbsp;pustil jsem se&nbsp;za&nbsp;průvodem a&nbsp;pořád jsem křičel: „To je&nbsp;Alfons, co&nbsp;chodí do&nbsp;naší třídy!“, aby to&nbsp;všichni obyvatelé věděli, a&nbsp;ukazoval jsem na&nbsp;Kasalického prstem. A&nbsp;všichni hoši, ti, co&nbsp;spolu mluvíme, i&nbsp;ti, co&nbsp;spolu nemluvíme, utíkali za&nbsp;průvodem a&nbsp;taky Ješiňáci a&nbsp;Habrováci a&nbsp;jiní nepřátelé a&nbsp;byl z&nbsp;toho velký křik, který byl slyšen v&nbsp;celém okolí.</span></p>
          <p class="chunk" data-nb-ref-number="518" data-nb-words="115" data-nb-chars="644"><span class="idea" data-nb-ref-number="525" id="idea525" data-nb-words="115" data-nb-chars="644">A&nbsp;když jsem utíkal, tak jsem najednou zpozoroval, že&nbsp;se&nbsp;mnou utíká Eva Svobodová, pročež jsem ihned přestal na&nbsp;Alfonse prstem ukazovat, aby se&nbsp;jí&nbsp;nezalíbila jeho kamizolka zlatem prošívaná, a&nbsp;ukazoval jsem na&nbsp;slona, na&nbsp;němž seděla jedna slečna a&nbsp;měla v&nbsp;uších zlaté peníze a&nbsp;na&nbsp;hlavě turban. Eva Svobodová pravila: „Víš, Péťo, my&nbsp;spolu budeme chodit do&nbsp;cirkusu,“ a&nbsp;já&nbsp;jsem odvětil: „Beze všeho, ale dneska musím jít s&nbsp;našimi,“ a&nbsp;ona odvětila, že&nbsp;dneska půjde také s&nbsp;tatínkem a&nbsp;maminkou, což se&nbsp;právě šikuje, aspoň se&nbsp;v&nbsp;cirkuse uvidíme. I&nbsp;pravil jsem: „To se&nbsp;vr!“ a&nbsp;pak jsem zase utíkal a&nbsp;křičel, Eva také utíkala a&nbsp;křičela, tak jsme křičeli oba.</span></p>
          <p class="chunk" data-nb-ref-number="519" data-nb-words="58" data-nb-chars="333"><span class="idea" data-nb-ref-number="526" id="idea526" data-nb-words="58" data-nb-chars="333">A&nbsp;příšerně jsme se&nbsp;nasmáli šaškům, kteří vám měli takové malinké kloboučky a&nbsp;děsně široké kalhoty, do&nbsp;nichž by&nbsp;se&nbsp;vešlo nejméně pět hochů z&nbsp;naší třídy. Měli také červené nosy a&nbsp;bílou tvář a&nbsp;širokou hubu a&nbsp;pořád klopýtali a&nbsp;mluvili blbě, a&nbsp;když uviděli nějakou slečnu, tak smekali kloboučky a&nbsp;holky děsně kvičely po&nbsp;holčenčím způsobu.</span></p>
          <p class="chunk" data-nb-ref-number="520" data-nb-words="54" data-nb-chars="328"><span class="idea" data-nb-ref-number="527" id="idea527" data-nb-words="54" data-nb-chars="328">Na&nbsp;náměstí stál pan Fajst, docela nic se&nbsp;nesmál, ale smutně pokyvoval hlavou a&nbsp;pravil pomalým hlasem Kozí Kuncce, která seděla pod parapletem a&nbsp;prodávala jablka: „To jest ohavnost spuštění,“ a&nbsp;Kuncka odvětila: „Však se&nbsp;Pánbůh na&nbsp;tu&nbsp;rozkoš dlouho dívat nebude, to&nbsp;ať&nbsp;si&nbsp;nikdo nemyslí, jelikož Pánbůh má&nbsp;těch rumrejchů plné zuby.“</span></p>
          <p class="chunk" data-nb-ref-number="521" data-nb-words="84" data-nb-chars="509"><span class="idea" data-nb-ref-number="528" id="idea528" data-nb-words="84" data-nb-chars="509">A&nbsp;když to&nbsp;pravila, tak průvod zastavil a&nbsp;jeden hudebník zatroubil neobyčejně silně a&nbsp;jeden komediant pravil úpěnlivým hlasem, že&nbsp;se&nbsp;velectěnému publikum na&nbsp;vědomost dává, že&nbsp;dnes zahajují představení, a&nbsp;co&nbsp;bude k&nbsp;vidění, to&nbsp;dosud nikde na&nbsp;světě nebylo k&nbsp;vidění, a&nbsp;chválil cizokrajnou zvěř pro její sílu a&nbsp;zuřivost, což jest poučné pro milovníky přírody, a&nbsp;že&nbsp;jako má&nbsp;každý přijít, aby spatřil prvostřídní program. Pak zase jeden hudebník zatroubil a&nbsp;jiný hudebník děsně silně zaramploval na&nbsp;buben a&nbsp;byl konec.</span></p>
          <p class="chunk" data-nb-ref-number="522" data-nb-words="68" data-nb-chars="379"><span class="idea" data-nb-ref-number="529" id="idea529" data-nb-words="68" data-nb-chars="379">To&nbsp;bylo slávy! Ten den ve&nbsp;škole nikdo nedával pozor, ani neobyčejně mravní žáci, co&nbsp;mají samé jedničky, a&nbsp;pan učitel pravil: „Copak to&nbsp;je? Já&nbsp;se&nbsp;tu&nbsp;namáhám a&nbsp;vy&nbsp;bloudíte duchem mimo zdi této učebny. Schvaluji sice vše, co&nbsp;k&nbsp;veselosti přispívá, ale pamatujte si, hoši, že&nbsp;jest napřed povinnost a&nbsp;potom zábava.“ Ale my&nbsp;stejně pořád myslili na&nbsp;cirkus, a&nbsp;kdo byl vyvolán, ten neuměl.</span></p>
          <p class="chunk" data-nb-ref-number="523" data-nb-words="230" data-nb-chars="1294"><span class="idea" data-nb-ref-number="530" id="idea530" data-nb-words="230" data-nb-chars="1294">Když tatínek večer zamkl krám, tak si&nbsp;vzal nové šaty a&nbsp;ze&nbsp;škatule vytáhl tvrdý klobouk a&nbsp;do&nbsp;tobolky si&nbsp;dal dvě trabuka, takže mně připadalo, že&nbsp;je&nbsp;neděle, ačkoli byla středa. A&nbsp;pak se&nbsp;koukl do&nbsp;zrcadla a&nbsp;nakroutil si&nbsp;vousy, přičemž se&nbsp;tvářil neobyčejně vážně. Pak chodil po&nbsp;pokoji a&nbsp;zpíval si&nbsp;„tradadá-bumdijá“. Ale maminka se&nbsp;strojila děsně dlouho, točila se&nbsp;před zrcadlem a&nbsp;dívala se&nbsp;na&nbsp;sebe ze&nbsp;všech stran, až&nbsp;mně bylo do&nbsp;bréče, že&nbsp;zmeškáme představení, a&nbsp;já&nbsp;jsem dupal, a&nbsp;pořád nabádala Kristýnu, ať&nbsp;dá&nbsp;pozor na&nbsp;Mančinku, a&nbsp;pořád odmykala a&nbsp;zamykala skříň a&nbsp;chodila kolem dokola, sem a&nbsp;tam, až&nbsp;tatínek pravil: „Mami, ty&nbsp;se&nbsp;vypravuješ jako chudý král do&nbsp;boje.“ A&nbsp;pak jsme šli, a&nbsp;když jsme byli na&nbsp;cestě, tak se&nbsp;maminka chtěla vrátit, jelikož byla starostlivá, jestli všecko uzamkla, a&nbsp;dělala si&nbsp;hlavu, že&nbsp;Kristýna bude třebas neopatrně zacházet s&nbsp;ohněm, protože může převrhnout lampu. Pročež jsem ji&nbsp;moc prosil, aby se&nbsp;nevracela, že&nbsp;u&nbsp;nás stejně nebude hořet, a&nbsp;když, tak přijedou hasiči a&nbsp;budou stříkat tak dlouho, až&nbsp;se&nbsp;všecko uhasí. A&nbsp;ještě jsem pravil: „Uvidíš, mami, že&nbsp;až&nbsp;přijdem z&nbsp;cirkusu domů, bude už&nbsp;po&nbsp;ohni a&nbsp;my&nbsp;půjdem spát.“ Tomu se&nbsp;tatínek hlučně zasmál a&nbsp;pravil, že&nbsp;jsem veliký mudrlant, ale maminka pravila tatínkovi: „Vy mužští držíte dohromady,“ a&nbsp;já&nbsp;jsem pravil: „To se&nbsp;vr!“</span></p>
          <p class="chunk" data-nb-ref-number="524" data-nb-words="90" data-nb-chars="519"><span class="idea" data-nb-ref-number="531" id="idea531" data-nb-words="90" data-nb-chars="519">Na&nbsp;Novém náměstí byla lidí děsná kupa, oni tam promenádovali, jelikož v&nbsp;cirkuse hrála hudba pochody, polky a&nbsp;třasáky a&nbsp;taktéž se&nbsp;ozývalo řvaní cizokrajné zvěře. Tatínek šel k&nbsp;vozu, co&nbsp;se&nbsp;prodávají lístky, a&nbsp;koupil lístky a&nbsp;musil mně je&nbsp;dát podržet a&nbsp;já&nbsp;jsem je&nbsp;dal jednomu důstojníkovi, co&nbsp;stál u&nbsp;vchodu a&nbsp;trhal lístky a&nbsp;ukazoval návštěvníkům, kam si&nbsp;mají sednout. Ten důstojník měl krásný červený kabát a&nbsp;ohromnou sílu stříbrných knoflíků na&nbsp;něm a&nbsp;chodil ve&nbsp;vysokých botách s&nbsp;ostruhami a&nbsp;měl také báječně veliké kníry.</span></p>
          <p class="chunk" data-nb-ref-number="525" data-nb-words="96" data-nb-chars="536"><span class="idea" data-nb-ref-number="532" id="idea532" data-nb-words="96" data-nb-chars="536">My&nbsp;jsme se&nbsp;posadili na&nbsp;vykázané místo, maminku jsme vzali doprostřed, aby byl z&nbsp;každé strany jeden mužský, a&nbsp;já&nbsp;jsem se&nbsp;koukal dokola a&nbsp;prvního, koho jsem uviděl, byl Éda Kemlink, pročež jsem mu&nbsp;pravil: „Nazdar,“ on&nbsp;mně také pravil: „Nazdar,“ a&nbsp;já&nbsp;jsem křičel: „Já jsem tady,“ a&nbsp;on&nbsp;odvětil: „Já jsem taky tady,“ a&nbsp;oba jsme křičeli: „Všichni jsou tady,“ a&nbsp;byl tam Tonda Bejval, Čenda Jirsák a&nbsp;vůbec všichni hoši, co&nbsp;spolu mluvíme, i&nbsp;ti, co&nbsp;spolu nemluvíme, ba&nbsp;i&nbsp;někteří přespolní žáci. Všichni jsme si&nbsp;říkali „nazdar“ a&nbsp;byli jsme veselí.</span></p>
          <p class="chunk" data-nb-ref-number="526" data-nb-words="96" data-nb-chars="541"><span class="idea" data-nb-ref-number="533" id="idea533" data-nb-words="96" data-nb-chars="541">Já&nbsp;jsem se&nbsp;pořád nemohl dočkat, až&nbsp;začnou, ani chvilku jsem neposeděl a&nbsp;maminka pravila, že&nbsp;jsem celý říčný, a&nbsp;ještě pravila: „To dítě si&nbsp;to&nbsp;tak bere, já&nbsp;se&nbsp;bojím, aby si&nbsp;neublížil.“ Načež jsem pravil: „Já nejsem u&nbsp;tebe žádný dítě a&nbsp;vůbec si&nbsp;neublížím.“ Vtom zazvonili, já&nbsp;jsem myslil, že&nbsp;je&nbsp;to&nbsp;začátek, pročež jsem si&nbsp;udělal „áách“, ale nebyl to&nbsp;žádný začátek, jelikož pořád chodili lidé a&nbsp;pan důstojník jim říkal „račte“ a&nbsp;ukazoval jim místo. Po&nbsp;chvíli zase zazvonili, ale ukázalo se, že&nbsp;to&nbsp;byl zase jenom švindl, jelikož vůbec nezačínali.</span></p>
          <p class="chunk" data-nb-ref-number="527" data-nb-words="135" data-nb-chars="754"><span class="idea" data-nb-ref-number="534" id="idea534" data-nb-words="135" data-nb-chars="754">A&nbsp;když zazvonili potřetí, tak zase nezačínali, a&nbsp;tatínek se&nbsp;podíval na&nbsp;hodinky a&nbsp;pravil: „To je&nbsp;doba,“ a&nbsp;někdo začal tleskat a&nbsp;pak všichni hoši tleskali a&nbsp;všichni lidé tleskali, já&nbsp;jsem také tleskal a&nbsp;křičel jsem: „Hohohó!“ Ale vtom se&nbsp;zavlnila opona, začalo to&nbsp;dupat a&nbsp;do&nbsp;toho kolečka přijela na&nbsp;koni jedna slečna a&nbsp;byla krásně malovaná jako obrázek v&nbsp;knížce a&nbsp;jeden pán děsně práskal bičem, jako když bouchají kapsle, a&nbsp;ta&nbsp;slečna se&nbsp;usmívala a&nbsp;posílala polibky publikumu a&nbsp;ten pán ještě více práskal bičem, ona všelijak přehazovala nohy a&nbsp;měla krásně vyčištěné holínky, jednu chvíli visela hlavou dolů, nic si&nbsp;z&nbsp;toho nedělala a&nbsp;pořád se&nbsp;usmívala a&nbsp;kůň utíkal čím dále tím rychleji, až&nbsp;byl konec a&nbsp;dost a&nbsp;všecko plácalo a&nbsp;já&nbsp;jsem plácal ze&nbsp;všech nejvíc.</span></p>
          <p class="chunk" data-nb-ref-number="528" data-nb-words="84" data-nb-chars="443"><span class="idea" data-nb-ref-number="535" id="idea535" data-nb-words="84" data-nb-chars="443">Potom zase přivedli koně a&nbsp;ten šašek to&nbsp;chtěl dělat jako ta&nbsp;slečna, on&nbsp;si&nbsp;myslil, že&nbsp;to&nbsp;umí, ale vůbec to&nbsp;neuměl a&nbsp;pořád padal dolů, lidi se&nbsp;tomu děsně smáli a&nbsp;řvali strašlivým hlasem: „Hohohó!“ a&nbsp;já&nbsp;jsem se&nbsp;smál ze&nbsp;všech nejvíc, až&nbsp;jsem padl mamince kolem krku a&nbsp;křičel jsem: „On padá dolů, on&nbsp;je&nbsp;blbej! Koukej, maminko, koukej, jak je&nbsp;blbej!“ a&nbsp;maminka mne pokárala, že&nbsp;se&nbsp;ani v&nbsp;cirkusu neumím slušně chovat, pročež jest jí&nbsp;před lidmi hanba.</span></p>
          <p class="chunk" data-nb-ref-number="529" data-nb-words="85" data-nb-chars="439"><span class="idea" data-nb-ref-number="536" id="idea536" data-nb-words="85" data-nb-chars="439">Ještě dříve, než jsem jí&nbsp;mohl odvětit, že&nbsp;se&nbsp;umím v&nbsp;cirkuse chovat, přišli tři šaškové a&nbsp;mně se&nbsp;zdá, že&nbsp;jeden z&nbsp;nich byl ten pan důstojník, co&nbsp;před chvílí trhal lístky. Ti&nbsp;tři šaškové si&nbsp;házeli taková červená, modrá a&nbsp;žlutá kola s&nbsp;takovou rychlostí, že&nbsp;se&nbsp;to&nbsp;jen míhalo, a&nbsp;všichni lidé na&nbsp;to&nbsp;koukali a&nbsp;každý se&nbsp;divil jejich šikovnosti, až&nbsp;jeden šašek to&nbsp;spletl, upadl na&nbsp;nos a&nbsp;křičel „jéjej!“ a&nbsp;všecko se&nbsp;hlučně smálo a&nbsp;hudba k&nbsp;tomu hrála.</span></p>
          <p class="chunk" data-nb-ref-number="530" data-nb-words="76" data-nb-chars="450"><span class="idea" data-nb-ref-number="537" id="idea537" data-nb-words="76" data-nb-chars="450">Potom spustili z&nbsp;vejšky hrazdu a&nbsp;přišli tři hoši, všichni stejně oblečení v&nbsp;černém, jeden největší, ten menší a&nbsp;ten nejmenší. Koukal jsem a&nbsp;viděl jsem, že&nbsp;ten nejmenší jest Kasalický Alfons, co&nbsp;chodí do&nbsp;naší třídy, pročež všichni hoši volali: „Kasalickej!“ a&nbsp;já&nbsp;jsem také volal „Kasalickej!“, aby viděl, že&nbsp;jsem taky tady. Ale Kasalický si&nbsp;toho vůbec nevšiml, ale stál neobyčejně nepohnutě a&nbsp;ten větší a&nbsp;ten ještě větší se&nbsp;taktéž vůbec ani nepohnuli.</span></p>
          <p class="chunk" data-nb-ref-number="531" data-nb-words="166" data-nb-chars="920"><span class="idea" data-nb-ref-number="538" id="idea538" data-nb-words="166" data-nb-chars="920">A&nbsp;s&nbsp;nimi přišel vrchní cirkusák pan signore Rudolfi a&nbsp;pravil silným hlasem velectěnému publikumu, že&nbsp;ti&nbsp;tři hoši jsou ti&nbsp;proslulí bratři Abaldini, co&nbsp;udivili svými prvostřídními výkony celý svět a&nbsp;psalo se&nbsp;o&nbsp;nich v&nbsp;zahraničních novinách, a&nbsp;když to&nbsp;pravil, tak se&nbsp;uklonil a&nbsp;šel stranou. Načež ten větší se&nbsp;vymrštil na&nbsp;hrazdu a&nbsp;popadl Kasalického Alfonse a&nbsp;hodil ho&nbsp;tomu největšímu a&nbsp;Kasalický udělal ve&nbsp;vzduchu tři kotrmelce, všichni se&nbsp;strašně houpali a&nbsp;Alfons přiletěl k&nbsp;tomu největšímu a&nbsp;ten ho&nbsp;hodil tomu menšímu a&nbsp;tak to&nbsp;dělali pořád a&nbsp;najednou hudba přestala hrát, všecko se&nbsp;koukalo, já&nbsp;jsem se&nbsp;koukal ze&nbsp;všech nejvíc a&nbsp;maminka pravila, že&nbsp;se&nbsp;na&nbsp;to&nbsp;nemůže koukat, že&nbsp;má&nbsp;strach, že&nbsp;si&nbsp;něco udělají, a&nbsp;tatínek pravil, ať&nbsp;nemá strach, že&nbsp;ti&nbsp;jsou tomu zvyklí. Když byli u&nbsp;konce, tak jsme hrozně plácali, oni se&nbsp;děkovali a&nbsp;já&nbsp;jsem každému říkal, že&nbsp;jeden z&nbsp;nich byl Kasalický Alfons z&nbsp;naší třídy, a&nbsp;byl jsem velice hrdý.</span></p>
          <p class="chunk" data-nb-ref-number="532" data-nb-words="109" data-nb-chars="638"><span class="idea" data-nb-ref-number="539" id="idea539" data-nb-words="109" data-nb-chars="638">Po&nbsp;tomto výstupu oznámil vrchní cirkusák jasným hlasem, aby každý přispěl nějakou maličkostí na&nbsp;ty&nbsp;bratry Abaldini, ale že&nbsp;nikoho nenutí, každý ať&nbsp;přispěje podle svých možností, jelikož bratři Abaldini musejí jít do&nbsp;ciziny študovat nové kousky. A&nbsp;tatínek pravil nevrlým hlasem, že&nbsp;už&nbsp;nevědí, jak by&nbsp;lidem tahali peníze z&nbsp;kapsy, a&nbsp;hned nato chodil Kasalický Alfons kolem dokola s&nbsp;talířem, já&nbsp;jsem prosil tatínka, aby mně dal korunu, on&nbsp;pravil: „Vy si&nbsp;myslíte, že&nbsp;si&nbsp;peníze dělám,“ ale přece mně korunu dal a&nbsp;já&nbsp;jsem ji&nbsp;položil na&nbsp;talíř a&nbsp;řekl jsem Alfonsovi „nazdar!“ velice silným hlasem, aby to&nbsp;každý slyšel, a&nbsp;on&nbsp;mně také řekl „nazdar!“</span></p>
          <p class="chunk" data-nb-ref-number="533" data-nb-words="106" data-nb-chars="565"><span class="idea" data-nb-ref-number="540" id="idea540" data-nb-words="106" data-nb-chars="565">Potom přišel šašek a&nbsp;chtěl to&nbsp;dělat po&nbsp;těch třech, ale vůbec to&nbsp;neuměl a&nbsp;každou chvíli padl na&nbsp;nos, čemuž jsme se&nbsp;všichni srdečně zasmáli, a&nbsp;já&nbsp;jsem si&nbsp;myslil: Kam se&nbsp;hrabe, vždyť je&nbsp;blbej, on&nbsp;ale nebyl tak blbý, on&nbsp;vám najednou vyskočil rovnýma nohama, vymrštil se&nbsp;na&nbsp;hrazdu, zkroutil se&nbsp;jako had, otočil se&nbsp;několikrát ve&nbsp;vzduchu a&nbsp;všecko to&nbsp;koukalo velice, já&nbsp;jsem taky koukal, a&nbsp;tak jsem viděl, že&nbsp;všecko umí, ale musí ze&nbsp;sebe dělat pitomu, aby se&nbsp;lidi smáli. Náš tatínek pravil: „Je to&nbsp;chlapík, to&nbsp;sám musím uznat,“ a&nbsp;maminka pravila: „Kam na&nbsp;to&nbsp;ti&nbsp;lidé chodí?“</span></p>
          <p class="chunk" data-nb-ref-number="534" data-nb-words="63" data-nb-chars="315"><span class="idea" data-nb-ref-number="541" id="idea541" data-nb-words="63" data-nb-chars="315">Potom jsem šel k&nbsp;Evě Svobodové a&nbsp;chválil jsem toho šaška, ale ona pravila, že&nbsp;se&nbsp;jí&nbsp;docela nic nelíbí, protože má&nbsp;červený frňák, a&nbsp;já&nbsp;jsem pravil: „Jseš hloupá, a&nbsp;já&nbsp;tě&nbsp;z&nbsp;toho vyvedu, on&nbsp;má&nbsp;ten frňák přidělaný a&nbsp;jináč vypadá docela obyčejně,“ ale ona se&nbsp;smála a&nbsp;pořád říkala, že&nbsp;by&nbsp;ho&nbsp;ne&nbsp;a&nbsp;ne&nbsp;a&nbsp;nechtěla, ani zanic.</span></p>
          <hr>
          <p class="chunk" data-nb-ref-number="535" data-nb-words="105" data-nb-chars="554"><span class="idea" data-nb-ref-number="542" id="idea542" data-nb-words="105" data-nb-chars="554">Když jsem si&nbsp;toho večera lehl ke&nbsp;spaní, tak jsem si&nbsp;vzal do&nbsp;postele ten pohled, co&nbsp;na&nbsp;něm byla vyobrazena ta&nbsp;krasojezdkyně, abych to&nbsp;zasejc ráno našel. Ona ta&nbsp;slečna chodila o&nbsp;přestávce kolem dokola a&nbsp;prodávala ty&nbsp;pohledy a&nbsp;tatínek nechtěl koupit, jelikož pravil: „To je&nbsp;zasejc nějaká líčka na&nbsp;tahání peněz a&nbsp;k&nbsp;tomu já&nbsp;nejsem k&nbsp;mání.“ Ale já&nbsp;jsem velice mořil a&nbsp;tatínka jsem nenechal být tak dlouho a&nbsp;on&nbsp;mně teda ten pohled koupil, abysem ho&nbsp;měl. A&nbsp;když jsem se&nbsp;s&nbsp;obrázkem pochlubil Evě Svobodové, tak ona se&nbsp;nafoukla a&nbsp;pravila, že&nbsp;se&nbsp;diví, co&nbsp;na&nbsp;ní&nbsp;mám.</span></p>
          <p class="chunk" data-nb-ref-number="536" data-nb-words="84" data-nb-chars="478"><span class="idea" data-nb-ref-number="543" id="idea543" data-nb-words="84" data-nb-chars="478">Dlouho jsem nemohl usnout, a&nbsp;ať&nbsp;jsem se&nbsp;podíval na&nbsp;strop nebo na&nbsp;zdi, pořád jsem viděl ten prvostřídní program, jak přivedli obrovského indického slona zvaného Jumbo, on&nbsp;vám měl velikánský chobot a&nbsp;na&nbsp;něm dva prsty a&nbsp;taková malinká očička, kterýma se&nbsp;chytře usmíval. On&nbsp;uměl všecko, ale všecinko, a&nbsp;postavil se&nbsp;na&nbsp;zadní nohy a&nbsp;předníma prosil jako pejsek a&nbsp;všichni se&nbsp;na&nbsp;to&nbsp;koukali a&nbsp;tatínek pravil mamince: „Nemáš ponětí, co&nbsp;takový slon sní, toho je&nbsp;věru lépe šatit než živit.“</span></p>
          <p class="chunk" data-nb-ref-number="537" data-nb-words="82" data-nb-chars="477"><span class="idea" data-nb-ref-number="544" id="idea544" data-nb-words="82" data-nb-chars="477">A&nbsp;zase jsem viděl, jak přišel jeden pán s&nbsp;hromadou psů, a&nbsp;ti&nbsp;psové byli chundelatí a&nbsp;hladcí, divní i&nbsp;obyčejní, ale všichni měli sukýnky a&nbsp;na hlavách čepičky, a&nbsp;ten pán ukazoval hůlkou, hudba hrála a&nbsp;psové tancovali. Potom přinesl malinkaté schůdky a&nbsp;oni chodili po&nbsp;zadních nohách nahoru i&nbsp;dolů a&nbsp;taky pozpátku. Kteří psi to&nbsp;uměli, ti&nbsp;radostně zaštěkali, ale kteří to&nbsp;popletli, ti&nbsp;byli panem cirkusákem pokáráni, aby si&nbsp;podruhé dali pozor a&nbsp;nebloudili duchem mimo stěny cirkusu.</span></p>
          <p class="chunk" data-nb-ref-number="538" data-nb-words="67" data-nb-chars="367"><span class="idea" data-nb-ref-number="545" id="idea545" data-nb-words="67" data-nb-chars="367">A&nbsp;ti&nbsp;šášové pořád provozovali svoje komedie a&nbsp;dávali si&nbsp;pitomé hádanky, čemuž se&nbsp;všichni lidé smáli, a&nbsp;dělali, jako by&nbsp;se&nbsp;fackovali neobyčejně silně, ale já&nbsp;jsem pozoroval, že&nbsp;se&nbsp;vůbec nic nefackovali, a&nbsp;tak jsem si&nbsp;myslil, kdyby se&nbsp;tak hoši uměli fackovat, tak by&nbsp;se&nbsp;mohli fackovat třebas celý den a&nbsp;nikdo by&nbsp;jim nesměl nic říct, ani pan učitel, ba&nbsp;ani pan polecajt.</span></p>
          <p class="chunk" data-nb-ref-number="539" data-nb-words="81" data-nb-chars="425"><span class="idea" data-nb-ref-number="546" id="idea546" data-nb-words="81" data-nb-chars="425">Pak jsem si&nbsp;zase vzpomněl na&nbsp;Evu Svobodovou, jak jsme o&nbsp;přestávkách vždycky šli k&nbsp;sobě a&nbsp;povídali jsme si, že&nbsp;cirkus jest prima. A&nbsp;ona mně dala mejdlíčko, co&nbsp;má&nbsp;čtyři barvy: červenou, růžovou, žlutou a&nbsp;čokoládovou, já&nbsp;jsem to&nbsp;mejdlíčko vzal a&nbsp;pravil jsem jí: „Děkan!“ a&nbsp;ona pravila, že&nbsp;můžu mít od&nbsp;ní&nbsp;mejdlíčka, co&nbsp;budu chtít, jenom když s&nbsp;ní&nbsp;budu mluvit, a&nbsp;já&nbsp;jsem pravil: „Co bych nemluvil, mně je&nbsp;to&nbsp;fuk,“ a&nbsp;ona byla ráda.</span></p>
          <p class="chunk" data-nb-ref-number="540" data-nb-words="164" data-nb-chars="940"><span class="idea" data-nb-ref-number="547" id="idea547" data-nb-words="164" data-nb-chars="940">A&nbsp;my&nbsp;hoši, co&nbsp;spolu mluvíme, mluvili jsme, že&nbsp;se&nbsp;nám to&nbsp;v&nbsp;cirkuse velice líbí, a&nbsp;Čenda Jirsák pravil, že&nbsp;se&nbsp;nejvíce těší na&nbsp;nubijského lva, jelikož jest králem zvířat, ale Éda Kemlink pravil, že&nbsp;jest žádostivější na&nbsp;bengálského tygra, jelikož se&nbsp;vyznačuje velikou krvežíznivostí. Ale žádný lev nepřišel, ani tygr se&nbsp;nedostavil, a&nbsp;tatínek pravil, že&nbsp;jestli to&nbsp;nevěděl, tak jest Franta, to&nbsp;prý cirkusáci dovedou velectěnému publikumu věšet bulíky na&nbsp;nos, jelikož cirkusáci jsou samý švindl a&nbsp;žádná solidnost. Ale nemělo by&nbsp;se&nbsp;to&nbsp;nechat jen tak, někdo by&nbsp;to&nbsp;měl dát vejš. Maminka pravila: „Ty se&nbsp;do&nbsp;ničeho nepleť,“ a&nbsp;tatínek odvětil: „Že bych se&nbsp;do&nbsp;toho chtěl plést, to&nbsp;nechci, ale musíš uznat, že&nbsp;je&nbsp;to&nbsp;zrovna takové, jako kdyby ke&nbsp;mně přišel zákazník a&nbsp;chtěl libru cukru, a&nbsp;já&nbsp;mu&nbsp;místo toho dal kus dřeva. Kdyby se&nbsp;to&nbsp;rozkřiklo, tak můžu rovnou ten krám zavřít, ale mně se&nbsp;to&nbsp;nemůže stát, jelikož jsem kulantní, a&nbsp;cirkusáci nejsou kulantní.“</span></p>
          <p class="chunk" data-nb-ref-number="541" data-nb-words="181" data-nb-chars="931"><span class="idea" data-nb-ref-number="548" id="idea548" data-nb-words="181" data-nb-chars="931">Ale co&nbsp;mně bylo divné, to&nbsp;bylo, že&nbsp;tam byl taky Zilvar z&nbsp;chudobince, a&nbsp;já&nbsp;jsem se&nbsp;ho&nbsp;ptal, kdo mu&nbsp;dal na&nbsp;cirkus, jelikož jest chudý. On&nbsp;odvětil, že&nbsp;mu&nbsp;nikdo na&nbsp;cirkus nedal, tak jsem se&nbsp;ho&nbsp;hnedle ptal, jak to, že&nbsp;je&nbsp;tady. On&nbsp;odvětil, to&nbsp;že&nbsp;by&nbsp;mohl každý přijít a&nbsp;že&nbsp;to&nbsp;neřekne, jelikož je&nbsp;to&nbsp;strašné tajemství. Tak jsem mu&nbsp;pravil jakoby nic, že&nbsp;mám knihu „V zemi Škipetarů“ a&nbsp;že&nbsp;to&nbsp;jest náramné počtení. On&nbsp;se&nbsp;toho hned chytil a&nbsp;pravil, že&nbsp;by&nbsp;tu&nbsp;knihu taktéž chtěl číst. Načež jsem si&nbsp;ohrnul palcem nos a&nbsp;pravil jsem: „Tady!“ a&nbsp;on&nbsp;pravil, že&nbsp;mně to&nbsp;tedy prozradí, ale ne&nbsp;hned, ale až&nbsp;potom. Já&nbsp;jsem mu&nbsp;odvětil, žádné až&nbsp;potom, nýbrž hned, jináč tu&nbsp;knihu půjčím Bejvalovi, on&nbsp;mně o&nbsp;ni&nbsp;říkal. Tak to&nbsp;z&nbsp;něho vylezlo, že&nbsp;učinil ohromný vynález, jak se&nbsp;dostat do&nbsp;cirkusu zadarmo. On&nbsp;pomáhá cirkusákům nosit vodu k&nbsp;napájení cizokrajné zvěře, jakož i&nbsp;koní, a&nbsp;ať&nbsp;odpoledne přijdu k&nbsp;cirkusu, že&nbsp;on&nbsp;řekne cirkusákům, že&nbsp;taky budu nosit vodu.</span></p>
          <p class="chunk" data-nb-ref-number="542" data-nb-words="88" data-nb-chars="472"><span class="idea" data-nb-ref-number="549" id="idea549" data-nb-words="88" data-nb-chars="472">To&nbsp;se&nbsp;mně zalíbilo a&nbsp;pravil jsem, že&nbsp;jistojistě přijdu. On&nbsp;však pravil, že&nbsp;nikomu nesmím ten vynález prozradit, a&nbsp;já&nbsp;jsem se&nbsp;zadušoval a&nbsp;na&nbsp;to&nbsp;zadušování jsem se&nbsp;zatahal za&nbsp;ucho a&nbsp;vyplázl jazyk, aby to&nbsp;bylo jisté. Tak jsem doma nic neřekl a&nbsp;hnedky druhý den jsem běžel k&nbsp;cirkusu, ale kdo tam nebyl, Bejval Antonín tam byl a&nbsp;Éda Kemlink i&nbsp;Čenda Jirsák, on&nbsp;jim to&nbsp;Zilvar vyslepičil, jelikož mu&nbsp;dali za&nbsp;to&nbsp;plnou kapsu burských oříšků, kudlu, nápletku na&nbsp;bič a&nbsp;dva šroubováky.</span></p>
          <p class="chunk" data-nb-ref-number="543" data-nb-words="75" data-nb-chars="377"><span class="idea" data-nb-ref-number="550" id="idea550" data-nb-words="75" data-nb-chars="377">Ale já&nbsp;jsem nic neříkal, jelikož mně to&nbsp;bylo fuk, a&nbsp;každý z&nbsp;nás popadl konev nebo putýnku a&nbsp;běhali jsme k&nbsp;hydrantu pro vodu. A&nbsp;jak jsme tak tu&nbsp;vodu nosili, tak se&nbsp;mezi nás připletl Otakárek Soumarů, že&nbsp;by&nbsp;chtěl taktéž nosit vodu, a&nbsp;my&nbsp;jsme mu&nbsp;pravili, že&nbsp;by&nbsp;neměl, jelikož je&nbsp;bohatý, a&nbsp;kdyby to&nbsp;prasklo, tak bude mít doma malér. On&nbsp;však nabíral do&nbsp;bréče, a&nbsp;tak jsme ho&nbsp;nechali.</span></p>
          <p class="chunk" data-nb-ref-number="544" data-nb-words="104" data-nb-chars="594"><span class="idea" data-nb-ref-number="551" id="idea551" data-nb-words="104" data-nb-chars="594">A&nbsp;když jsme tu&nbsp;vodu nosili, tak jsem viděl zas tu&nbsp;krasojezdkyni, co&nbsp;mám na&nbsp;pohledu, ale ona nebyla docela nic krásná, ale měla mikádo rozcuchané jako vrabčí hnízdo a&nbsp;chodila jen tak a&nbsp;máchala v&nbsp;neckách prádlo, čemuž jsem se&nbsp;neobyčejně divil. A&nbsp;ten pan důstojník byl jenom v&nbsp;kaťatech, kouřil retko a&nbsp;štípal dříví a&nbsp;vrchní cirkusák pan signore Rudolfi seděl na&nbsp;obráceném vozejku a&nbsp;uviděl Otakárka Soumarovýho a&nbsp;pravil, aby mu&nbsp;skočil naproti pro jednu zrzavou vodu, a&nbsp;ještě mu&nbsp;pravil: „Ne, ty&nbsp;prcku, abys upíjel, to&nbsp;bych ti&nbsp;musil vyprášit kanduš,“ a&nbsp;Otakárek pravil, že&nbsp;neupije, a&nbsp;utíkal pro pivo.</span></p>
          <p class="chunk" data-nb-ref-number="545" data-nb-words="74" data-nb-chars="406"><span class="idea" data-nb-ref-number="552" id="idea552" data-nb-words="74" data-nb-chars="406">A&nbsp;my&nbsp;pořád nosili vodu a&nbsp;já&nbsp;se&nbsp;koukal, jak pije slon, a&nbsp;divil jsem se, že&nbsp;toho vypije takovou sílu, také verbloudi hodně pili, ale už&nbsp;méně, a&nbsp;koně pili ještě méně, ale dohromady dost. Mezi námi pak chodil Kasalický Alfons s&nbsp;rukama v&nbsp;kapsách jako jednospán a&nbsp;pořád nás pobízel vece: „Tak, mládenci, tužte se&nbsp;a&nbsp;friško! friško! cito! cito! a&nbsp;šupito presto!“, pročež jsme nosili jako blázni. A&nbsp;Eva také nosila.</span></p>
          <p class="chunk" data-nb-ref-number="546" data-nb-words="52" data-nb-chars="286"><span class="idea" data-nb-ref-number="553" id="idea553" data-nb-words="52" data-nb-chars="286">Já&nbsp;jsem pravil, že&nbsp;verbloud jest koráb pouště, jelikož jsem to&nbsp;četl v&nbsp;jedné knížce, ale hoši pravili: „To si&nbsp;nech, to&nbsp;my&nbsp;víme dobře,“ a&nbsp;já&nbsp;jsem pravil: „Já vám to&nbsp;nepovídám, já&nbsp;to&nbsp;povídám jenom Evě,“ a&nbsp;Eva mně pošeptala, že&nbsp;jsem ze&nbsp;všech nejchytřejší, pročež mně zase přinese mejdlíčko.</span></p>
          <p class="chunk" data-nb-ref-number="547" data-nb-words="62" data-nb-chars="387"><span class="idea" data-nb-ref-number="554" id="idea554" data-nb-words="62" data-nb-chars="387">Mezitím Otakárek přinesl pivo, vrchní cirkusák se&nbsp;napil a&nbsp;pravil: „Brr, ta&nbsp;bere!“ a&nbsp;Otakárek se&nbsp;hned k&nbsp;nám přidal a&nbsp;pilně nosil vodu. Ale co&nbsp;se&nbsp;nestalo, ona najednou přiběhla slečna vychovatelka a&nbsp;utíkala tak rychle, že&nbsp;měla klobouk našišato, a&nbsp;křičela v&nbsp;cizím nářečí: „Ježíšmarjá!“ a&nbsp;ještě něco, jelikož byl Otakárek celý zacákaný, a&nbsp;počala vrchnímu cirkusákovi rychlým hlasem nadávati.</span></p>
          <p class="chunk" data-nb-ref-number="548" data-nb-words="78" data-nb-chars="442"><span class="idea" data-nb-ref-number="555" id="idea555" data-nb-words="78" data-nb-chars="442">Vrchní cirkusák smekl čepici a&nbsp;přitiskl si&nbsp;ji&nbsp;k&nbsp;hrudi, šoupl nohou dozadu a&nbsp;pravil velebným hlasem: „Madáme, pardón, pardón, já&nbsp;nevěděl, že&nbsp;mladý pán jest z&nbsp;lepší rodiny, to&nbsp;jest ovšem omyl a&nbsp;jsem celý pryč, jelikož je&nbsp;to&nbsp;nepříjemné,“ ale slečna vychovatelka mluvila ještě rychlejším hlasem, že&nbsp;je&nbsp;to&nbsp;škandál, do&nbsp;kterého se&nbsp;musí vložit ouřad, aby se&nbsp;to&nbsp;víckrát neopakovalo. Potom popadla Otakárka za&nbsp;ruku a&nbsp;táhla ho&nbsp;pryč a&nbsp;on&nbsp;se&nbsp;dal do&nbsp;bréče.</span></p>
          <p class="chunk" data-nb-ref-number="549" data-nb-words="36" data-nb-chars="219"><span class="idea" data-nb-ref-number="556" id="idea556" data-nb-words="36" data-nb-chars="219">Pročež se&nbsp;vrchní cirkusák velice dožral a&nbsp;pravil děsným hlasem: „Kvůli vám, haranti jedni hlavatí, všivatí, budu mít ještě nějakou polízanici, marš, odražte od&nbsp;krámu, nebo budu zlý!“ a&nbsp;všechny nás vyndal a&nbsp;bylo nás pět.</span></p>
          <p class="chunk" data-nb-ref-number="550" data-nb-words="48" data-nb-chars="316"><span class="idea" data-nb-ref-number="557" id="idea557" data-nb-words="48" data-nb-chars="316">Tak jsme šli, nejdřív pomalu, jakoby nic, a&nbsp;pak jsme utíkali, a&nbsp;když jsme byli dosti daleko, tak Čenda Jirsák začal nadávat: „Troubo bengálská, pitomo nubijskej, blboune prvostřídní, slone senzační, votroku světověj, my&nbsp;jsme velectěné publikum a&nbsp;žádní haranti, ty&nbsp;krajto tygrovitá, jaká nebyla dosud nikde k&nbsp;vidění!“</span></p>
          <p class="chunk" data-nb-ref-number="551" data-nb-words="30" data-nb-chars="163"><span class="idea" data-nb-ref-number="558" id="idea558" data-nb-words="30" data-nb-chars="163">To&nbsp;nadával velice rychle, jako když bičem mrská, a&nbsp;vůbec se&nbsp;nezarazil, takže jsme se&nbsp;velice divili, a&nbsp;Eva se&nbsp;také divila, pročež jsem měl vzteka, že&nbsp;to&nbsp;tak neumím.</span></p>
          <p class="chunk" data-nb-ref-number="552" data-nb-words="32" data-nb-chars="199"><span class="idea" data-nb-ref-number="559" id="idea559" data-nb-words="32" data-nb-chars="199">Když tak nadával, tak vrchní cirkusák hodil po&nbsp;nás klicanem, ale nikoho netrefil, a&nbsp;Čenda Jirsák se&nbsp;na&nbsp;něho šklebil děsně příšerně a&nbsp;ještě pravil: „Jseš čistokrevná klisna Kismet, pouze několik dnů!“</span></p>
          <p class="chunk" data-nb-ref-number="553" data-nb-words="51" data-nb-chars="282"><span class="idea" data-nb-ref-number="560" id="idea560" data-nb-words="51" data-nb-chars="282">Potom vytáhl notes a&nbsp;něco si&nbsp;zapsal. Tázali jsme se&nbsp;ho, co&nbsp;si&nbsp;to&nbsp;zapsal, a&nbsp;on&nbsp;pravil: „Pánové, já&nbsp;budu mít neobyčejně prima hřích k&nbsp;svaté zpovědi: Nadával jsem cirkusákovi. Takový hřích ještě nikdo neměl a&nbsp;velebný pán mně to&nbsp;třeba ani nebude věřit. Ale kdyby něco, tak jste svědci.“</span></p>
          <p class="chunk" data-nb-ref-number="554" data-nb-words="15" data-nb-chars="81"><span class="idea" data-nb-ref-number="561" id="idea561" data-nb-words="15" data-nb-chars="81">My&nbsp;jsme pravili, že&nbsp;mu&nbsp;to&nbsp;dosvědčíme, kdyby něco, a&nbsp;Čenda Jirsák byl velice hrdý.</span></p>
          <hr>
          <p class="chunk" data-nb-ref-number="555" data-nb-words="65" data-nb-chars="336"><span class="idea" data-nb-ref-number="562" id="idea562" data-nb-words="65" data-nb-chars="336">Několik dní potom jdu vám do&nbsp;školy a&nbsp;jako vždycky jsem šel kolem Bejvalovic, abysem počkal na&nbsp;Tondu, že&nbsp;půjdeme spolu. Ale podíval jsem se&nbsp;na&nbsp;tu&nbsp;koňskou hlavu a&nbsp;zamrzelo mne, že&nbsp;cení zuby a&nbsp;směje se&nbsp;potměšile, a&nbsp;já&nbsp;jsem k&nbsp;ní&nbsp;pravil: „Na mne nemusíš cenit zuby. A&nbsp;vůbec mne nebavíš.“ Pročež už&nbsp;jsem nečekal na&nbsp;Tondu a&nbsp;šel jsem radši sám.</span></p>
          <p class="chunk" data-nb-ref-number="556" data-nb-words="108" data-nb-chars="620"><span class="idea" data-nb-ref-number="563" id="idea563" data-nb-words="108" data-nb-chars="620">A&nbsp;tak jsem šel sám a&nbsp;ještě jsem si&nbsp;myslil, že&nbsp;bych měl kamenem trefit porculánovou hrušku na&nbsp;elektrickém vedení, ale špatně jsem hodil, a&nbsp;tak jsem toho nechal. Bylo to&nbsp;v&nbsp;úterý a&nbsp;ten den mám velice rád, protože máme čtení, nábožku, kreslení a&nbsp;tělák. Čtení, to&nbsp;nic není a&nbsp;v&nbsp;nábožce máme děsnou legraci s&nbsp;Káťou, jelikož si&nbsp;vždycky šňupne z&nbsp;piksly a&nbsp;pak praví: „Ó vy&nbsp;hordo pohanská, ó&nbsp;vy&nbsp;zbrojnošové římští, ó&nbsp;vy&nbsp;zástupové Amalekitských, všechny vás nechám bez oběda, dokud se&nbsp;nenaučíte křesťanským mravům!“ Tělák je&nbsp;samo sebou náramný, ale ze&nbsp;všeho nejraději mám kreslení, jelikož užíváme barviček a&nbsp;můžeme kreslit z&nbsp;hlavy.</span></p>
          <p class="chunk" data-nb-ref-number="557" data-nb-words="78" data-nb-chars="399"><span class="idea" data-nb-ref-number="564" id="idea564" data-nb-words="78" data-nb-chars="399">Ale mně se&nbsp;vůbec nezdálo, že&nbsp;je&nbsp;úterý, a&nbsp;ten den vypadal škaredě jako čtvrtek, když máme počty, mluvnici, děják a&nbsp;zemák. A&nbsp;pořád se&nbsp;mi&nbsp;zdálo, že&nbsp;je&nbsp;čtvrtek, a&nbsp;já&nbsp;jsem byl mrzutý. Na&nbsp;náměstí jsem před sebou uviděl Čendu Jirsáka, ještě si&nbsp;tak myslím, že&nbsp;ho&nbsp;dohoním a&nbsp;řekneme si&nbsp;„Nazdar!“ a&nbsp;pošineme se&nbsp;spolu, a&nbsp;pak mě&nbsp;ten celý Čenda Jirsák omrzel, já&nbsp;jsem asi v&nbsp;noci špatně ležel a&nbsp;měl jsem křivý krk.</span></p>
          <p class="chunk" data-nb-ref-number="558" data-nb-words="50" data-nb-chars="302"><span class="idea" data-nb-ref-number="565" id="idea565" data-nb-words="50" data-nb-chars="302">Jako vždycky jsem se&nbsp;zastavil před cukrářstvím pana Svobody a&nbsp;uviděl jsem tam velikánský dort, byl čokoládový se&nbsp;smetanovými ozdobami a&nbsp;já&nbsp;jsem se&nbsp;sám sebe ptal, jestli bych ten dort chtěl, a&nbsp;hnedky jsem si&nbsp;odvětil: Nechtěl, jelikož se&nbsp;podobá klobouku, jaký nosí teta Vařeková, když chodí na&nbsp;požehnání.</span></p>
          <p class="chunk" data-nb-ref-number="559" data-nb-words="64" data-nb-chars="373"><span class="idea" data-nb-ref-number="566" id="idea566" data-nb-words="64" data-nb-chars="373">A&nbsp;když kráčím kolem pana polecajta, co&nbsp;stojí na&nbsp;náměstí a&nbsp;bedlivě kouká, zda nevypukl někde nepořádek, tak mám vždycky chuť připlížit se&nbsp;k&nbsp;němu zezadu a&nbsp;vytáhnout mu&nbsp;šavli, abysem viděl, jaká jest, ale tentokrát jsem o&nbsp;to&nbsp;nestál, tak jsem kráčel slušně a&nbsp;dal jsem panu polecajtovi počestnost a&nbsp;on&nbsp;odvětil: „Nazdar, občane!“, což se&nbsp;mi&nbsp;vůbec nelíbilo, já&nbsp;nejsem žádný občan.</span></p>
          <p class="chunk" data-nb-ref-number="560" data-nb-words="59" data-nb-chars="284"><span class="idea" data-nb-ref-number="567" id="idea567" data-nb-words="59" data-nb-chars="284">Loudal jsem se&nbsp;do&nbsp;školy velice pomalu a&nbsp;přemítal jsem, že&nbsp;by&nbsp;bylo dobře, kdyby se&nbsp;školní budova najednou sebrala a&nbsp;šla pryč, a&nbsp;já&nbsp;bych si&nbsp;šel pěkně domů, a&nbsp;kdyby se&nbsp;mne naši ptali, co&nbsp;je, já&nbsp;bych pravil, že&nbsp;žádná škola není, a&nbsp;sedl bych si&nbsp;na&nbsp;dvorek a&nbsp;pořád bych seděl a&nbsp;koukal a&nbsp;nic.</span></p>
          <p class="chunk" data-nb-ref-number="561" data-nb-words="35" data-nb-chars="177"><span class="idea" data-nb-ref-number="568" id="idea568" data-nb-words="35" data-nb-chars="177">Když jsem přišel do&nbsp;školy, tak školda už&nbsp;zazvonil, ale ve&nbsp;třídě se&nbsp;řvalo, jelikož tam ještě nebyl pan učitel, ale já&nbsp;jsem neřval a&nbsp;sedl jsem si&nbsp;na&nbsp;své místo a&nbsp;vytáhl jsem učení.</span></p>
          <p class="chunk" data-nb-ref-number="562" data-nb-words="152" data-nb-chars="771"><span class="idea" data-nb-ref-number="569" id="idea569" data-nb-words="152" data-nb-chars="771">Bylo čtení, jeden žák četl z&nbsp;čítanky, že&nbsp;není, není zima zlá, jak se&nbsp;o&nbsp;ní říká, ale já&nbsp;jsem si&nbsp;pro sebe říkal, jakápak zima, když je&nbsp;takové horko, a&nbsp;díval jsem se&nbsp;oknem ven a&nbsp;viděl jsem, jak nějaký mužský veze kolečko písku, a&nbsp;já&nbsp;jsem se&nbsp;divil, že&nbsp;to&nbsp;toho mužského baví, já&nbsp;bych to&nbsp;kolečko nechal stát a&nbsp;šel bych od&nbsp;toho pryč a&nbsp;lehl bych si&nbsp;na&nbsp;trávník do&nbsp;stínu, a&nbsp;zdálo se&nbsp;mně, že&nbsp;mám v&nbsp;ústech plno písku. Taky jsem viděl děvečku od&nbsp;notářů, jak myla a&nbsp;přitom si&nbsp;zpívala, otvírala široko ústa a&nbsp;měla děsně červené dásně jako šípková povidla, proto se&nbsp;mně znechutila a&nbsp;já&nbsp;jsem netrpělivě čekal, aby toho už&nbsp;nechala a&nbsp;šla pryč, neboť jsem se&nbsp;na&nbsp;to&nbsp;nemohl dívat, ale musil jsem, protože bych pak se&nbsp;musil dívat před sebe a&nbsp;viděl bych Spoutila Oldřicha, co&nbsp;má&nbsp;na&nbsp;hlavě strupy.</span></p>
          <p class="chunk" data-nb-ref-number="563" data-nb-words="105" data-nb-chars="534"><span class="idea" data-nb-ref-number="570" id="idea570" data-nb-words="105" data-nb-chars="534">Ze&nbsp;zadní lavice mně někdo poslal namalovaný obrázek člověka s&nbsp;oslíma ušima a&nbsp;pod tím stálo: „To jest Páta Karel pošli to&nbsp;dál,“ ale já&nbsp;jsem papírek zmuchlal a&nbsp;hodil pod lavici, jelikož jsou to&nbsp;blbé vtipy. A&nbsp;hlava mne bolela a&nbsp;v&nbsp;uších mně šumělo, jako bych se&nbsp;byl ponořil pod vodu a&nbsp;hledal oblázek. Já&nbsp;bych pil, ale hodně studenou vodu, co&nbsp;po&nbsp;ní&nbsp;trnou zuby, pořád bych pil, a&nbsp;zamhouřil jsem oči a&nbsp;zdálo se&nbsp;mně, že&nbsp;jsem skvrnitý jaguár, který se&nbsp;jde napít z&nbsp;potoka. Ale nebyl jsem jaguár a&nbsp;chtěl jsem, aby už&nbsp;bylo po&nbsp;škole a&nbsp;šlo se&nbsp;domů.</span></p>
          <p class="chunk" data-nb-ref-number="564" data-nb-words="87" data-nb-chars="456"><span class="idea" data-nb-ref-number="571" id="idea571" data-nb-words="87" data-nb-chars="456">Abych se&nbsp;trochu povyrazil a&nbsp;smutné myšlení zahnal, tak jsem začal myslit na&nbsp;cirkus, jak jsme v&nbsp;něm užili zábavy. Ale cirkus už&nbsp;odjel a&nbsp;na&nbsp;náměstí zbylo po&nbsp;něm kolo posypané pilinami a&nbsp;roztrhané vstupenky, útržky plakátů a&nbsp;hromádky hnoje a&nbsp;vůbec nic, docela nic. Mému myšlení se&nbsp;nechtělo dařit, i&nbsp;zdálo se&nbsp;mně, jako by&nbsp;žádný cirkus nikdy u&nbsp;nás nebyl a&nbsp;jenom že&nbsp;jsem o&nbsp;tom někde četl v&nbsp;knížce nebo mně kdosi cosi o&nbsp;tom povídal a&nbsp;já&nbsp;jsem tomu věřil a&nbsp;nevěřil.</span></p>
          <p class="chunk" data-nb-ref-number="565" data-nb-words="55" data-nb-chars="321"><span class="idea" data-nb-ref-number="572" id="idea572" data-nb-words="55" data-nb-chars="321">Tak jsem si&nbsp;pravil: Musíš myslit o&nbsp;něčem jiném, o&nbsp;čem? Například, jestli k&nbsp;nám dneska přijde cesťák a&nbsp;jestli tatínek objedná nebo řekne: „Nepotřebuji nic, jsem hojně zásobený.“ A&nbsp;jestli Bejvalovi pacholci nám přivezou od&nbsp;dráhy bednu, a&nbsp;pak jsem si&nbsp;vzdychl: Proč právě bednu? Stejně nebudou v&nbsp;ní&nbsp;obrázky. To&nbsp;mě&nbsp;bolí hlava.</span></p>
          <p class="chunk" data-nb-ref-number="566" data-nb-words="135" data-nb-chars="758"><span class="idea" data-nb-ref-number="573" id="idea573" data-nb-words="135" data-nb-chars="758">Najednou jsem viděl ty&nbsp;šašky v&nbsp;cirkusu, co&nbsp;házeli ta&nbsp;barevná kola, nejdříve letělo červené kolo, za&nbsp;ním modré a&nbsp;pak žluté, letěly velice pomalu, jako když kráčí pan starosta s&nbsp;panem notářem a&nbsp;s&nbsp;velebným pánem, ale pak lítala pořád rychleji a&nbsp;rychleji, pan starosta s&nbsp;panem notářem a&nbsp;s&nbsp;velebným pánem utíkali děsně rychle, horempádem, a&nbsp;utíkali ještě více, letěli na&nbsp;dráhu, aby stihli vlak. Vtom mne pan učitel vyvolal, já&nbsp;jsem nevěděl, kde jsem, a&nbsp;pan učitel pravil: „Bajzo, Bajzo, já&nbsp;se&nbsp;tu&nbsp;namáhám a&nbsp;ty&nbsp;bloudíš duchem mimo tuto síň učební,“ a&nbsp;pravil to&nbsp;tak protivně, že&nbsp;mě&nbsp;ještě více bolela hlava, a&nbsp;díval se&nbsp;přes brejle a&nbsp;zdvihl ukazováček, což se&nbsp;mně vůbec nelíbilo. Já&nbsp;jsem mu&nbsp;chtěl říci, ať&nbsp;nezdvíhá ukazováček, ale on&nbsp;se&nbsp;odvrátil a&nbsp;vyvolal jiného žáka.</span></p>
          <p class="chunk" data-nb-ref-number="567" data-nb-words="251" data-nb-chars="1379"><span class="idea" data-nb-ref-number="574" id="idea574" data-nb-words="251" data-nb-chars="1379">Školda zazvonil, tak jsem viděl, že&nbsp;uplynula teprve jedna hodina, a&nbsp;byla přestávka, byl velikánský řev, já&nbsp;jsem schválně neřval, ale zůstal jsem sedět a&nbsp;jenom jsem koukal, a&nbsp;bylo zeleně, jako bych byl pod vodou. I&nbsp;uviděl jsem, jak Páta Karel vytáhl housku a&nbsp;začal pojídat, měl mastné pysky a&nbsp;to&nbsp;se&nbsp;mně tak znechutilo, že&nbsp;jsem začal děsně křičet: „Dej tu&nbsp;housku pryč, nebo ti&nbsp;dám!“ a&nbsp;pořád jsem to&nbsp;křičel a&nbsp;chtěl jsem Pátovi housku vyrvat, ale udělalo se&nbsp;mně hrozně špatně. Myslím, že&nbsp;to&nbsp;byl Bejval, co&nbsp;mně složil učení do&nbsp;kabely, ale jistě to&nbsp;byl jiný, co&nbsp;mně nasadil čepici, a&nbsp;zase nějaký hlas pravil: „Já půjdu s&nbsp;ním,“ a&nbsp;to&nbsp;už&nbsp;jsme byli na&nbsp;chodbě, kde jsou obrazy představující výjevy z&nbsp;českých dějin, a&nbsp;ty&nbsp;obrazy visely nakřivo. A&nbsp;co&nbsp;mně bylo nejdivnější, že&nbsp;chodba, kterou se&nbsp;jde do&nbsp;tělocvičny, byla vždycky napravo, a&nbsp;najednou byla po&nbsp;levé ruce. Také okna byla ne&nbsp;tam, kde měla být, ale na&nbsp;druhé straně. Z&nbsp;toho se&nbsp;mně udělalo ještě více špatně. Obrazy jako by&nbsp;tekly ze&nbsp;stěn, pan učitel také tekl a&nbsp;rozléval se&nbsp;po&nbsp;chodbě a&nbsp;bublal, jako by&nbsp;se&nbsp;vařil, a&nbsp;z&nbsp;toho bublání vycházel hlas: „Bejval a&nbsp;Kemlink!&nbsp;–&nbsp;Zde!&nbsp;–&nbsp;Jmenovaní žáčkové, přistupte blíže a&nbsp;dovedete Bajzu domů. Leč opatrně, opatrně! Ostatní pak na&nbsp;svá místa. Bejvale a&nbsp;Kemlinku, jste už&nbsp;velcí chlapci a&nbsp;já spoléhám na&nbsp;vás, že&nbsp;si&nbsp;povedete s&nbsp;náležitou obezřetností. Doufám, že&nbsp;tato zlá nemoc mine bez neblahých následků.“</span></p>
          <p class="chunk" data-nb-ref-number="568" data-nb-words="127" data-nb-chars="702"><span class="idea" data-nb-ref-number="575" id="idea575" data-nb-words="127" data-nb-chars="702">Tento hlas zněl velice jasně a&nbsp;já&nbsp;jsem ho&nbsp;pořád slyšel, jak mluví, a&nbsp;to už&nbsp;jsem seděl na&nbsp;šamrli<sup id="fnref:20"><a href="#fn:20" class="footnote-ref" role="doc-noteref">20</a></sup>&nbsp;a Kristýna mně zouvala botky a&nbsp;měla velikánský obličej, maminka zatápěla v&nbsp;kamnech a&nbsp;tatínek mně sahal na&nbsp;čelo a&nbsp;pravil: „Ten hoch má&nbsp;horkost, to&nbsp;musil něco špatného sníst,“ a&nbsp;pak jsem ještě slyšel, jak v&nbsp;krámě pravila cikorka: „Tohle nám ke&nbsp;všemu scházelo,“ a&nbsp;to&nbsp;už&nbsp;jsem ležel v&nbsp;posteli, hrozná zima mne rozrazila a&nbsp;já&nbsp;jsem sám od&nbsp;sebe brebtal: „Vrána, sýrec, rarach, Rampepurda, rezaté obruče,“ a&nbsp;slova ze&nbsp;mne vycházela čím dále tím rychleji a&nbsp;někdo dupal, jak chodil po&nbsp;příbytku, a&nbsp;já&nbsp;jsem ležel v&nbsp;takovém zeleném láku a&nbsp;ploval jsem jako okurka ve&nbsp;sklenici, všecko plulo, všecko se&nbsp;točilo a&nbsp;vzdouvalo.</span></p>
          <hr>
          <p class="chunk" data-nb-ref-number="569" data-nb-words="69" data-nb-chars="372"><span class="idea" data-nb-ref-number="576" id="idea576" data-nb-words="69" data-nb-chars="372">Ani jsem nevěděl, jak jsem dlouho ležel, a&nbsp;jenom jsem cítil, jak mně po&nbsp;zádech hrají teplé a&nbsp;chladné vlnky, i&nbsp;díval jsem se&nbsp;oknem na&nbsp;dvoreček a&nbsp;viděl jsem, jak se&nbsp;slunce kutálí po&nbsp;střeše našeho dřevníku, a&nbsp;na&nbsp;střeše seděl kocour Honza a&nbsp;tvářil se&nbsp;tak starostlivě jako náš tatínek, když hledá dýmku a&nbsp;neví, kam ji&nbsp;dal. Nelíbila se&nbsp;mně Honzova starostlivost a&nbsp;já&nbsp;zavřel oči.</span></p>
          <p class="chunk" data-nb-ref-number="570" data-nb-words="43" data-nb-chars="240"><span class="idea" data-nb-ref-number="577" id="idea577" data-nb-words="43" data-nb-chars="240">Po&nbsp;chvíli jsem zaslechl rychlé dupání a&nbsp;nějaký silný hlas pravil: „Kdepak máte toho pacienta?“ a&nbsp;z&nbsp;toho hlasu vanul vítr, který voněl po&nbsp;růžových a&nbsp;bílých cukrátkách, jako jsou v&nbsp;lékárně v&nbsp;té&nbsp;kulaté sklenici, a&nbsp;já&nbsp;jsem je&nbsp;vždycky chtěl mít.</span></p>
          <p class="chunk" data-nb-ref-number="571" data-nb-words="111" data-nb-chars="602"><span class="idea" data-nb-ref-number="578" id="idea578" data-nb-words="111" data-nb-chars="602">On&nbsp;si&nbsp;přinesl malý kufírek a&nbsp;já&nbsp;jsem chtěl vědět, co&nbsp;v&nbsp;něm jest, a&nbsp;on mně dýchal na&nbsp;prsa a&nbsp;lechtal mne vousy pod bradou a&nbsp;vstrčil mně teploměr pod paždí a&nbsp;pravil: „Máte tu&nbsp;dusno, panstvo, vzduch, vzduch, hodně vzduchu, velectění! To&nbsp;je&nbsp;to&nbsp;hlavní,“ a&nbsp;chvilku se&nbsp;díval na&nbsp;hodinky a&nbsp;pak pravil: „Mno!“ A&nbsp;potom jsem slyšel, jak v&nbsp;krámě cinkalo závaží a&nbsp;váha pravila: „Dejte mi&nbsp;ještě liberku kávy, tohle už&nbsp;jest čtvrtý případ spály, ke&nbsp;kterému jsem byl zavolán, máte francovku? Tak mně dejte lahvičku, jenom klid, klid, pane Bajzo, já&nbsp;se&nbsp;k&nbsp;vám ještě dneska podívám, tak, tak, kolik to&nbsp;čítáte? Já&nbsp;se&nbsp;klaním.“</span></p>
          <p class="chunk" data-nb-ref-number="572" data-nb-words="98" data-nb-chars="537"><span class="idea" data-nb-ref-number="579" id="idea579" data-nb-words="98" data-nb-chars="537">A&nbsp;já&nbsp;jsem se&nbsp;hluboce ponořil do&nbsp;toho zeleného láku a&nbsp;plaval jsem, pořád jsem plaval a&nbsp;Venda Štěpánků taky plaval, já&nbsp;jsem se&nbsp;divil: Takový malý prcek a&nbsp;jak už&nbsp;to&nbsp;umí plavat, a&nbsp;já&nbsp;jsem šel domů a&nbsp;byl jsem hodnou chvíli hodný, chodil jsem pomalu, koukal jsem se&nbsp;ctnostně a&nbsp;mluvil jsem pravopisně a&nbsp;moje řeč byla: „Ovšem, zajisté, nýbrž, pakliže, tudíž a&nbsp;nápodobně.“ A&nbsp;když jsem si&nbsp;myslil, že&nbsp;jsem byl už&nbsp;dosti dlouho hodný, tak jsem slušným hlasem požádal tatínka, aby šel do&nbsp;cirkusu Rudolfi a&nbsp;koupil mně slona Jumbo, jelikož ho&nbsp;potřebuju.</span></p>
          <p class="chunk" data-nb-ref-number="573" data-nb-words="34" data-nb-chars="183"><span class="idea" data-nb-ref-number="580" id="idea580" data-nb-words="34" data-nb-chars="183">Když tatínek moji žádost uslyšel, tak se&nbsp;příšerně zachechtal a&nbsp;pravil: „Ha! Slona Jumbo, to&nbsp;by&nbsp;tak hrálo! Když jsem byl v&nbsp;tvých letech, tak jsem musil do&nbsp;světa, a&nbsp;nikdo se&nbsp;mě&nbsp;neptal.“</span></p>
          <p class="chunk" data-nb-ref-number="574" data-nb-words="23" data-nb-chars="125"><span class="idea" data-nb-ref-number="581" id="idea581" data-nb-words="23" data-nb-chars="125">Já&nbsp;jsem se&nbsp;však nepoddal, ale mořil jsem ho&nbsp;žalostným hlasem, že&nbsp;musím mít slona, jelikož ho&nbsp;máme v&nbsp;příroďáku, abych ho&nbsp;uměl.</span></p>
          <p class="chunk" data-nb-ref-number="575" data-nb-words="26" data-nb-chars="153"><span class="idea" data-nb-ref-number="582" id="idea582" data-nb-words="26" data-nb-chars="153">Tatínek odvětil zlostným hlasem: „Kdopak si&nbsp;dneska může dovolit pořídit si&nbsp;slona, kam by&nbsp;jeden přišel? Až&nbsp;podle toho, jak se&nbsp;zlepší obchody, a&nbsp;jdi pryč!“</span></p>
          <p class="chunk" data-nb-ref-number="576" data-nb-words="13" data-nb-chars="80"><span class="idea" data-nb-ref-number="583" id="idea583" data-nb-words="13" data-nb-chars="80">Vyslovil to&nbsp;s&nbsp;takovou nevrlostí, že&nbsp;to&nbsp;znělo jako „divrič!“, pročež jsem bréčel.</span></p>
          <p class="chunk" data-nb-ref-number="577" data-nb-words="53" data-nb-chars="320"><span class="idea" data-nb-ref-number="584" id="idea584" data-nb-words="53" data-nb-chars="320">Ale maminka vzala tatínka stranou a&nbsp;mluvila s&nbsp;ním tichým hlasem, a&nbsp;když jsem to&nbsp;viděl, tak jsem velice silným hlasem sliboval, že&nbsp;už&nbsp;ani jednou nevynechám housle, že&nbsp;každému dospělému dám počestnost, bez dlouhých řečí všudykam doskočím, vyřídím, pomůžu a&nbsp;od&nbsp;Mančinky se&nbsp;ani nehnu a&nbsp;jemným hlasem jí&nbsp;budu povídat pohádky.</span></p>
          <p class="chunk" data-nb-ref-number="578" data-nb-words="51" data-nb-chars="295"><span class="idea" data-nb-ref-number="585" id="idea585" data-nb-words="51" data-nb-chars="295">A&nbsp;maminka pravila: „Copak to&nbsp;dítě nemá mít vůbec žádnou radost? Ty&nbsp;jsi už&nbsp;škudlil pomalu jako strejda Vařeka. Kup mu&nbsp;toho slona, vždyť to&nbsp;nestojí bankál.“ Pročež tatínek mávl rukou: „Když slon, tak slon, máte mne poznat, a&nbsp;já&nbsp;jsem žádostivý, jestli si&nbsp;jednou vzpomenete, co&nbsp;jsem pro vás udělal.“</span></p>
          <p class="chunk" data-nb-ref-number="579" data-nb-words="48" data-nb-chars="306"><span class="idea" data-nb-ref-number="586" id="idea586" data-nb-words="48" data-nb-chars="306">Já&nbsp;jsem zajásal neslýchaně silným hlasem a&nbsp;políbil jsem tatínkovi ruku. A&nbsp;koukám se, koukám a&nbsp;vidím stát Jumba, toho obrovského slona indického, rovnou před naším kvelbem. Stál klidně, uši měl jako obrovské lopuchové listy, tuhou kůži jako z&nbsp;dehtové lepenky, a&nbsp;usmíval se&nbsp;těma malinkýma, chytrýma očičkama.</span></p>
          <p class="chunk" data-nb-ref-number="580" data-nb-words="37" data-nb-chars="199"><span class="idea" data-nb-ref-number="587" id="idea587" data-nb-words="37" data-nb-chars="199">Dal jsem mu&nbsp;ibišové cukrátko, které jsem odcizil v&nbsp;krámě, a&nbsp;on&nbsp;si&nbsp;cukrátko vzal prstíkem, co&nbsp;má&nbsp;přidělaný k&nbsp;chobotu, a&nbsp;tázal jsem se: „Jseš rád, Jumbo?“, on&nbsp;pak pokývnul hlavou na&nbsp;znamení, že&nbsp;je&nbsp;rád.</span></p>
          <p class="chunk" data-nb-ref-number="581" data-nb-words="16" data-nb-chars="91"><span class="idea" data-nb-ref-number="588" id="idea588" data-nb-words="16" data-nb-chars="91">Načež jsem mu&nbsp;pravil přísným hlasem: „Copak je&nbsp;to&nbsp;platné, milý Jumbo, musíme jít do&nbsp;školy.“</span></p>
          <p class="chunk" data-nb-ref-number="582" data-nb-words="30" data-nb-chars="169"><span class="idea" data-nb-ref-number="589" id="idea589" data-nb-words="30" data-nb-chars="169">Jumbo odvětil: „Když do&nbsp;školy, tak do&nbsp;školy. Napřed povinnost a&nbsp;potom zábava. Nikdo učený z&nbsp;nebe nespadl. Škola mé&nbsp;štěstí, pročež: Pojď sem, synu, a&nbsp;uč&nbsp;se&nbsp;moudrým býti.“</span></p>
          <p class="chunk" data-nb-ref-number="583" data-nb-words="40" data-nb-chars="219"><span class="idea" data-nb-ref-number="590" id="idea590" data-nb-words="40" data-nb-chars="219">Potom mne chobotem vzal opatrně kolem pasu a&nbsp;vysadil si&nbsp;mne na&nbsp;krk. A&nbsp;Kristýna mně podala kabelu s&nbsp;učením a&nbsp;tatínek s&nbsp;maminkou se&nbsp;postavili před krám, aby viděli, a&nbsp;já&nbsp;jsem dal slušné pozdravení a&nbsp;zavelel jsem: „Vpřed!“</span></p>
          <p class="chunk" data-nb-ref-number="584" data-nb-words="55" data-nb-chars="338"><span class="idea" data-nb-ref-number="591" id="idea591" data-nb-words="55" data-nb-chars="338">A&nbsp;slon kráčel zvolna a&nbsp;velebně a&nbsp;všichni se&nbsp;koukali a&nbsp;já&nbsp;jsem byl velice hrdý. Kteří se&nbsp;koukali: Jodaska, co&nbsp;prodává hliněné nádobí, Trojná, bednář, Rychtera, řemenář, Bednařík, obuvník, Svatý, krejčí pro pány i&nbsp;hochy, Mazura, autodopravce, Jaroš, řezník a&nbsp;uzenář, Kozí Kuncka, ano i&nbsp;pan Fajst, taktéž pan Podlena, co&nbsp;píše na&nbsp;hejtmanství.</span></p>
          <p class="chunk" data-nb-ref-number="585" data-nb-words="8" data-nb-chars="42"><span class="idea" data-nb-ref-number="592" id="idea592" data-nb-words="8" data-nb-chars="42">Celé město se&nbsp;koukalo a&nbsp;všichni se&nbsp;divili.</span></p>
          <p class="chunk" data-nb-ref-number="586" data-nb-words="23" data-nb-chars="156"><span class="idea" data-nb-ref-number="593" id="idea593" data-nb-words="23" data-nb-chars="156">A&nbsp;když jsem zahnul za&nbsp;roh, tak se&nbsp;divili: Preclík, kominík, Laušmanka, niťařka, Dušánek, cedulář, Vobořilka, krupařka, a&nbsp;Homoláč, sklenář, a&nbsp;Netuka, mydlář.</span></p>
          <p class="chunk" data-nb-ref-number="587" data-nb-words="24" data-nb-chars="136"><span class="idea" data-nb-ref-number="594" id="idea594" data-nb-words="24" data-nb-chars="136">Taktéž se&nbsp;divili všichni holubi, co&nbsp;létají kolem báně, Bejvalovi koně se&nbsp;divili i&nbsp;Jakub, pacholek, i&nbsp;psi se&nbsp;divili, mezi nimi též Pajda.</span></p>
          <p class="chunk" data-nb-ref-number="588" data-nb-words="7" data-nb-chars="47"><span class="idea" data-nb-ref-number="595" id="idea595" data-nb-words="7" data-nb-chars="47">Veškeré tvorstvo kulilo vočadla a&nbsp;říkalo: „Jé!“</span></p>
          <p class="chunk" data-nb-ref-number="589" data-nb-words="38" data-nb-chars="222"><span class="idea" data-nb-ref-number="596" id="idea596" data-nb-words="38" data-nb-chars="222">A&nbsp;pan starosta se&nbsp;koukal z&nbsp;okna radnice a&nbsp;s&nbsp;ním celé obecní zastupitelstvo a&nbsp;bylo náramné divení. Pan Letovský, náš polecajt, se&nbsp;vzpřímil a&nbsp;salutoval mně řka: „Sláva ti, ó&nbsp;synu vlasti!“ Já&nbsp;jsem poděkoval neobyčejně slušně.</span></p>
          <p class="chunk" data-nb-ref-number="590" data-nb-words="25" data-nb-chars="131"><span class="idea" data-nb-ref-number="597" id="idea597" data-nb-words="25" data-nb-chars="131">Byl pak obrovský sběh lidu a&nbsp;ozývalo se&nbsp;troubení hasičstva. Někteří pravili, že&nbsp;by&nbsp;se&nbsp;to&nbsp;mělo dát do&nbsp;novin, aby si&nbsp;to&nbsp;lidi přečtli.</span></p>
          <p class="chunk" data-nb-ref-number="591" data-nb-words="84" data-nb-chars="481"><span class="idea" data-nb-ref-number="598" id="idea598" data-nb-words="84" data-nb-chars="481">A&nbsp;slon kráčel pravidelným krokem, a&nbsp;když jsem se&nbsp;podíval dolů, co&nbsp;jsem spatřil? Dva mužové kráčeli po&nbsp;pravé straně, dva pak po&nbsp;straně levé. Měli šátek kolem hnědých beder, na&nbsp;hlavě turban, v&nbsp;jedné ruce třímali oštěp, v&nbsp;druhé pak kabelu s&nbsp;učením. Oni mužové se&nbsp;nazývali: Bejval Antonín, Kemlink Eduard, Jirsák Čeněk a&nbsp;Zilvar z&nbsp;chudobince, jménem Josef. Když jsem to&nbsp;spočítal, tak jsem viděl, že&nbsp;nás dohromady bylo pět. Já&nbsp;jsem byl ten nejprvnější a&nbsp;ti&nbsp;čtyři byli moje tělesná stráž.</span></p>
          <p class="chunk" data-nb-ref-number="592" data-nb-words="30" data-nb-chars="190"><span class="idea" data-nb-ref-number="599" id="idea599" data-nb-words="30" data-nb-chars="190">Za&nbsp;hlučného troubení a&nbsp;bubnů ramplování jsem došel před školu a&nbsp;pan učitel, dívaje se&nbsp;z&nbsp;okna školní budovy, pravil: „Žáčkové, zachovejte mi&nbsp;pořádek, aby nebylo stížností z&nbsp;řad obyvatelstva.“</span></p>
          <p class="chunk" data-nb-ref-number="593" data-nb-words="17" data-nb-chars="101"><span class="idea" data-nb-ref-number="600" id="idea600" data-nb-words="17" data-nb-chars="101">Před školou mne Jumbo sundal dolů a&nbsp;pak mně podal čítanku, mluvnici, početnici, jakož i&nbsp;psací náčiní.</span></p>
          <p class="chunk" data-nb-ref-number="594" data-nb-words="35" data-nb-chars="193"><span class="idea" data-nb-ref-number="601" id="idea601" data-nb-words="35" data-nb-chars="193">Tu&nbsp;pak vyšel ven školda, i&nbsp;zkřížil ruce na&nbsp;prsou a&nbsp;tázal se: „Čeho žádáš, velký muži?“ Kázal jsem mu, aby mně po&nbsp;dobu školního vyučování slona bedlivě opatroval a&nbsp;přinesl mu&nbsp;něco k&nbsp;občerstvení.</span></p>
          <p class="chunk" data-nb-ref-number="595" data-nb-words="24" data-nb-chars="143"><span class="idea" data-nb-ref-number="602" id="idea602" data-nb-words="24" data-nb-chars="143">Školda se&nbsp;uklonil vece: „Prosím!“ a&nbsp;odešel do&nbsp;školní budovy, v&nbsp;krátkosti však z&nbsp;ní&nbsp;zase vyšel a&nbsp;přinesl láhev citrónovky, kterou podal Jumbovi.</span></p>
          <p class="chunk" data-nb-ref-number="596" data-nb-words="14" data-nb-chars="81"><span class="idea" data-nb-ref-number="603" id="idea603" data-nb-words="14" data-nb-chars="81">Slon přiložil láhev k&nbsp;ústům a&nbsp;limonádu vypil, řka: „Brr! Ta&nbsp;bere! Pánbůh zaplať!“</span></p>
          <p class="chunk" data-nb-ref-number="597" data-nb-words="36" data-nb-chars="192"><span class="idea" data-nb-ref-number="604" id="idea604" data-nb-words="36" data-nb-chars="192">Když jsem viděl slona píti, sám jsem dostal strašnou žízeň a&nbsp;otevřel jsem oči a&nbsp;dlouho jsem nemohl pochopit, že&nbsp;ležím v&nbsp;posteli. Kde je&nbsp;sběh lidu, kde je&nbsp;ta&nbsp;sláva a&nbsp;to&nbsp;troubení, to&nbsp;ramplování?</span></p>
          <p class="chunk" data-nb-ref-number="598" data-nb-words="33" data-nb-chars="196"><span class="idea" data-nb-ref-number="605" id="idea605" data-nb-words="33" data-nb-chars="196">Bylo už&nbsp;pozdě, krám byl zavřený, tatínek seděl u&nbsp;postele a&nbsp;koukal se, maminka mne podpírala jednou rukou a&nbsp;v&nbsp;druhé držela sklenici s&nbsp;malinovou limonádou a&nbsp;pravila: „Pij, Petříčku, ono ti&nbsp;odlehne.“</span></p>
          <p class="chunk" data-nb-ref-number="599" data-nb-words="44" data-nb-chars="238"><span class="idea" data-nb-ref-number="606" id="idea606" data-nb-words="44" data-nb-chars="238">Já&nbsp;jsem pil velice lačně, ono to&nbsp;ve&nbsp;mně žbluňkalo, a&nbsp;když jsem se&nbsp;napil, tak jsem pravil: „Děkuji ti, maminko-milenko, že&nbsp;ses za&nbsp;mne u&nbsp;tatínka přimluvila, aby mně koupil slona. Víš, já&nbsp;a&nbsp;Jumbo, my&nbsp;teď spolu mluvíme a&nbsp;chodíme pořád spolu.“</span></p>
          <p class="chunk" data-nb-ref-number="600" data-nb-words="11" data-nb-chars="68"><span class="idea" data-nb-ref-number="607" id="idea607" data-nb-words="11" data-nb-chars="68">„Dobře,“ odvětila maminka, „jenom hezky spi, aby ses z&nbsp;toho vyspal.“</span></p>
          <p class="chunk" data-nb-ref-number="601" data-nb-words="14" data-nb-chars="90"><span class="idea" data-nb-ref-number="608" id="idea608" data-nb-words="14" data-nb-chars="90">„A tobě, tatínku,“ pravil jsem, „taky nastokrát děkuju, žes měl skrz mne takovou outratu.“</span></p>
          <p class="chunk" data-nb-ref-number="602" data-nb-words="19" data-nb-chars="101"><span class="idea" data-nb-ref-number="609" id="idea609" data-nb-words="19" data-nb-chars="101">Tatínek se&nbsp;pousmál a&nbsp;pravil: „Není zač. To&nbsp;víš, já&nbsp;na&nbsp;nějaký ten krejcar nekoukám, když to&nbsp;musí být.“</span></p>
          <p class="chunk" data-nb-ref-number="603" data-nb-words="29" data-nb-chars="159"><span class="idea" data-nb-ref-number="610" id="idea610" data-nb-words="29" data-nb-chars="159">U&nbsp;postele stála také Kristýna, ona na&nbsp;mne koukala a&nbsp;já&nbsp;jsem jí&nbsp;pravil: „Až vstanu, tak řeknu Jumbovi a&nbsp;pojedeme do&nbsp;Rampuše. Že&nbsp;v&nbsp;Rampuši neviděli ještě slona?“</span></p>
          <p class="chunk" data-nb-ref-number="604" data-nb-words="50" data-nb-chars="308"><span class="idea" data-nb-ref-number="611" id="idea611" data-nb-words="50" data-nb-chars="308">Kristýna se&nbsp;zachichtla, ale maminka přísně na&nbsp;ni&nbsp;udělala: „Šš!“ A&nbsp;když jsem usínal, tak jsem slyšel, jak pravím slabým hlasem: „Maminko, dej Jumbovi rýži, jelikož sloni rádi rýži, to&nbsp;jest jejich nejmilejší,“ a&nbsp;pak jsem slyšel, jak v&nbsp;krámě praví váha cinkovým hlasem: „Kilo rýže, čím ještě posloužím, prosím?“</span></p>
          <hr>
          <p class="chunk" data-nb-ref-number="605" data-nb-words="25" data-nb-chars="170"><span class="idea" data-nb-ref-number="612" id="idea612" data-nb-words="25" data-nb-chars="170">Kdepak by&nbsp;horalé v&nbsp;Rampuši viděli slona, neboť ten žije v&nbsp;širých rovinách Indie, zavlažovaných veletokem Gangu, to&nbsp;jest, víš, Kristýno, posvátná řeka tamějších domorodců.</span></p>
          <p class="chunk" data-nb-ref-number="606" data-nb-words="66" data-nb-chars="396"><span class="idea" data-nb-ref-number="613" id="idea613" data-nb-words="66" data-nb-chars="396">Jenomže teď nevím, jestli jsem to&nbsp;pravil já, nebo pan učitel, jelikož jsme toho dne měli příroďák, ale nikoli ve&nbsp;třídě, nýbrž na&nbsp;dvoře. Žáci stáli kolem našeho Jumba a&nbsp;pan učitel ukazoval na&nbsp;něho pravítkem a&nbsp;vykládal: „Nuže, pozor, žáčkové! Bedlivě sledujte můj výklad, abyste si&nbsp;něco odnesli do&nbsp;života. Nedáváte-li pozor, pak je&nbsp;to&nbsp;nešetrnost vůči mé&nbsp;osobě, když se&nbsp;tolik namáhám nešetře zdraví.</span></p>
          <p class="chunk" data-nb-ref-number="607" data-nb-words="145" data-nb-chars="887"><span class="idea" data-nb-ref-number="614" id="idea614" data-nb-words="145" data-nb-chars="887">Nuže: Slon, jehož tu&nbsp;vidíte, žije v&nbsp;četných stádech, která se&nbsp;prohánějí v&nbsp;rozsáhlých pampách indických, a&nbsp;živí se&nbsp;povýtce stravou rostlinnou, Melichar nedává pozor, Melichare, dej sem ten provázek, hochu darebný, avšak slon se&nbsp;dává snadno zkrotiti a&nbsp;pak koná platné služby lidem, neboť jest zvíře pilné, nikoli jako Šabata, jehož jsem právě přistihl, jak chytá lelky. Pomáhá při stavbě, vleka ohromné klády svým chobotem, teď jsem právě Melichara napomenul, leč hoch ten darebný nedbá, Melichare, Melichare, hochu darebný, já&nbsp;si&nbsp;pozvu tvého pana otce a&nbsp;promluvím s&nbsp;ním důtklivé slovíčko, což se&nbsp;týče také Klemy, jenž pozor nedává a&nbsp;jiné vyrušuje. Nuže, žáčkové, síla slona jest ohromná a&nbsp;slon se&nbsp;dožívá vysokého věku, s&nbsp;některými žáky mohu mluvit jazykem andělským nebo ďábelským, a&nbsp;je&nbsp;to, jako když hrách na&nbsp;stěnu hází, Vašátko a&nbsp;Klenovec zůstanou po&nbsp;škole, já&nbsp;se&nbsp;s&nbsp;nimi nebudu zlobit.“</span></p>
          <p class="chunk" data-nb-ref-number="608" data-nb-words="56" data-nb-chars="302"><span class="idea" data-nb-ref-number="615" id="idea615" data-nb-words="56" data-nb-chars="302">Všelicos ještě zajímavého vykládal pan učitel a&nbsp;my&nbsp;všichni pozorně naslouchali. Když bylo po&nbsp;vyučování a&nbsp;šlo se&nbsp;domů, tak se&nbsp;ke&nbsp;mně přidal Bejval Antonín a&nbsp;mluvil se&nbsp;mnou a&nbsp;koukal se&nbsp;kolem, aby všichni viděli, že&nbsp;mluví se&nbsp;mnou ze&nbsp;všech nejvíce. Ale já&nbsp;s&nbsp;ním mluvil dosti málo a&nbsp;kráčel jsem vedle Jumba.</span></p>
          <p class="chunk" data-nb-ref-number="609" data-nb-words="55" data-nb-chars="297"><span class="idea" data-nb-ref-number="616" id="idea616" data-nb-words="55" data-nb-chars="297">Bejval pravil, že&nbsp;vynalezl obrovský vynález, a&nbsp;když jsem se&nbsp;ptal, jaký by&nbsp;to&nbsp;měl být vynález, tak pravil, že&nbsp;by&nbsp;Jumbo mohl ostávati u&nbsp;nich ve&nbsp;stáji, jelikož by&nbsp;koně mohl naučit sloní moudrosti a&nbsp;sám by&nbsp;od&nbsp;nich pochytil koňskou moudrost. Koně a&nbsp;slon by&nbsp;se&nbsp;mohli skamaráditi a&nbsp;mohli by&nbsp;spolu mluvit.</span></p>
          <p class="chunk" data-nb-ref-number="610" data-nb-words="20" data-nb-chars="103"><span class="idea" data-nb-ref-number="617" id="idea617" data-nb-words="20" data-nb-chars="103">Odvětil jsem: „To není žádný vynález a&nbsp;já&nbsp;to&nbsp;nechci. Koně ať&nbsp;si&nbsp;chodí spolu, já&nbsp;budu chodit se&nbsp;slonem.“</span></p>
          <p class="chunk" data-nb-ref-number="611" data-nb-words="26" data-nb-chars="129"><span class="idea" data-nb-ref-number="618" id="idea618" data-nb-words="26" data-nb-chars="129">On&nbsp;však jinak nedal a&nbsp;pořád do&nbsp;mne mluvil, že&nbsp;Jakub bude slonovi dávat seno, oves a&nbsp;rýži a&nbsp;vůbec bude dbát, aby mu&nbsp;nic nechybělo.</span></p>
          <p class="chunk" data-nb-ref-number="612" data-nb-words="40" data-nb-chars="203"><span class="idea" data-nb-ref-number="619" id="idea619" data-nb-words="40" data-nb-chars="203">Já&nbsp;jsem pravil: „To by&nbsp;se&nbsp;ti&nbsp;šiklo, abys pak každému mohl vykládat, že&nbsp;slon je&nbsp;váš, a&nbsp;nikoli můj. Tadyhle&nbsp;–&nbsp;víš! Až&nbsp;naprší a&nbsp;uschne. Nejsem tak hloupý, jako jsi ty&nbsp;chytrý, a&nbsp;kdo mně nechtěl půjčit kolo?“</span></p>
          <p class="chunk" data-nb-ref-number="613" data-nb-words="54" data-nb-chars="299"><span class="idea" data-nb-ref-number="620" id="idea620" data-nb-words="54" data-nb-chars="299">Když to&nbsp;Bejval slyšel, tak byl velice zahanben, že&nbsp;se&nbsp;svým kolem tak škotil a&nbsp;nikomu je&nbsp;nepřál, jelikož nevěděl, že&nbsp;budu mít slona, pročež budu nade všechny povýšený. On&nbsp;ale tak dlouho mořil, až&nbsp;jsem pravil: „Tak dobře, abys viděl a&nbsp;pamatoval si&nbsp;to&nbsp;propodruhé,“ a&nbsp;dal jsem Jumba do&nbsp;stáje k&nbsp;Bejvalom.</span></p>
          <p class="chunk" data-nb-ref-number="614" data-nb-words="16" data-nb-chars="94"><span class="idea" data-nb-ref-number="621" id="idea621" data-nb-words="16" data-nb-chars="94">Jakub měl radost a&nbsp;pravil: „Jářku, to&nbsp;jsme dostali pomahače,“ a&nbsp;jal se&nbsp;slona čistiti kartáčem.</span></p>
          <p class="chunk" data-nb-ref-number="615" data-nb-words="25" data-nb-chars="139"><span class="idea" data-nb-ref-number="622" id="idea622" data-nb-words="25" data-nb-chars="139">Brzy nato se&nbsp;přihodilo, že&nbsp;se&nbsp;do&nbsp;našeho města přistěhoval pan Kukrle a&nbsp;byl na&nbsp;poště úředníkem. A&nbsp;chtěl, aby mu&nbsp;pan Bejval stěhoval nábytek.</span></p>
          <p class="chunk" data-nb-ref-number="616" data-nb-words="57" data-nb-chars="320"><span class="idea" data-nb-ref-number="623" id="idea623" data-nb-words="57" data-nb-chars="320">Toho dne jsem doma hlásil, že&nbsp;nepůjdu do&nbsp;školy, jelikož musím stěhovat pana Kukrle. Maminka pravila: „Když stěhovat, tak stěhovat, ale přijď včas a&nbsp;kafe máš v&nbsp;troubě.“ Odvětil jsem: „To se&nbsp;vr!“ a&nbsp;běžel jsem a&nbsp;maminka za&nbsp;mnou volala: „Péťo, dej na&nbsp;sebe pozor, víš, že&nbsp;jseš těžce nemocný,“ a&nbsp;já&nbsp;jsem odvětil: „Beze všeho.“</span></p>
          <p class="chunk" data-nb-ref-number="617" data-nb-words="67" data-nb-chars="349"><span class="idea" data-nb-ref-number="624" id="idea624" data-nb-words="67" data-nb-chars="349">A&nbsp;když jsem tak běžel, tak se&nbsp;mnou utíkal Zilvar z&nbsp;chudobince, Éda Kemlink a&nbsp;Venda Štěpánků, pročež jsme byli čtyři. Když jsme přišli k&nbsp;Bejvalom, tak na&nbsp;nás čekal Tonda a&nbsp;bylo nás pět. Já&nbsp;jsem si&nbsp;sedl na&nbsp;kozlík vedle Jakuba, on&nbsp;mně půjčil bič a&nbsp;já&nbsp;jsem byl velice hrdý. A&nbsp;Jumbo kráčel vážně za&nbsp;méblákem a&nbsp;kýval hlavou a&nbsp;usmíval se&nbsp;chytrýma očičkama.</span></p>
          <p class="chunk" data-nb-ref-number="618" data-nb-words="38" data-nb-chars="223"><span class="idea" data-nb-ref-number="625" id="idea625" data-nb-words="38" data-nb-chars="223">Když jsme přijeli na&nbsp;místo, tak pacholci začali skládat, a&nbsp;pan Kukrle skákal kolem toho jako opice a&nbsp;úpěnlivě křičel: „Jezuskonte, lidi, vemte to&nbsp;naštorc, vy&nbsp;mně to&nbsp;všecko rozmlátíte a&nbsp;jak já&nbsp;k&nbsp;tomu přijdu, abych škodoval?“</span></p>
          <p class="chunk" data-nb-ref-number="619" data-nb-words="18" data-nb-chars="108"><span class="idea" data-nb-ref-number="626" id="idea626" data-nb-words="18" data-nb-chars="108">Pacholci odvětili: „Pane oficiále, neráčejí se&nbsp;nám tu&nbsp;vrtět jako žid na&nbsp;pekáči a&nbsp;radši koukají, aby viděli.“</span></p>
          <p class="chunk" data-nb-ref-number="620" data-nb-words="10" data-nb-chars="65"><span class="idea" data-nb-ref-number="627" id="idea627" data-nb-words="10" data-nb-chars="65">A&nbsp;Jumbo pravil: „Jsem žádostivý, jak se&nbsp;toho, mládenci, chopíte.“</span></p>
          <p class="chunk" data-nb-ref-number="621" data-nb-words="29" data-nb-chars="175"><span class="idea" data-nb-ref-number="628" id="idea628" data-nb-words="29" data-nb-chars="175">Pacholci pravili: „To je&nbsp;práce, inu, inu mordyjánská,“ a&nbsp;Jumbo pravil: „Jděte mi&nbsp;od&nbsp;toho pryč, já&nbsp;se&nbsp;do&nbsp;toho vložím sám.“ Pacholci se&nbsp;usmívají: „Uvidíme, Jumbo, jak obstojíš.“</span></p>
          <p class="chunk" data-nb-ref-number="622" data-nb-words="19" data-nb-chars="110"><span class="idea" data-nb-ref-number="629" id="idea629" data-nb-words="19" data-nb-chars="110">Leč Jakub jakožto nejstarší z&nbsp;nich pravil: „Jenom, hoši, učiňte, jak Jumbo míní, on&nbsp;má&nbsp;z&nbsp;toho nejlepší pojem.“</span></p>
          <p class="chunk" data-nb-ref-number="623" data-nb-words="56" data-nb-chars="310"><span class="idea" data-nb-ref-number="630" id="idea630" data-nb-words="56" data-nb-chars="310">A&nbsp;taky jo: Jumbo nejdřív popadne šicí stroj, vyzdvihl ho&nbsp;chobotem jako pírko, pak se&nbsp;ujme cinkostnu<sup id="fnref:21"><a href="#fn:21" class="footnote-ref" role="doc-noteref">21</a></sup>, načež vezme kredenc, zrcadlo, postele, bral to&nbsp;z&nbsp;vozu, jako pekař pecny do&nbsp;pece sází, jiný by&nbsp;se&nbsp;při tom ňáko zapotil a&nbsp;tělo si&nbsp;namohl, ale Jumbo jakoby nic, a&nbsp;ještě se&nbsp;k&nbsp;tomu usmívá svýma chytrýma očičkama.</span></p>
          <p class="chunk" data-nb-ref-number="624" data-nb-words="45" data-nb-chars="246"><span class="idea" data-nb-ref-number="631" id="idea631" data-nb-words="45" data-nb-chars="246">Pacholci stojí tu&nbsp;jako svatý Ján na&nbsp;mostě, jsouce z&nbsp;toho celí pryč, diví se&nbsp;neobyčejně a&nbsp;praví: „Inu, inu, toť, toť, máš to, hochu, sílu sílovatou, Pánbůh požehnej, my&nbsp;bysme s&nbsp;tím nebyli hotovi do&nbsp;večera večeroucího a&nbsp;ty&nbsp;jseš s&nbsp;tím hotový našup.“</span></p>
          <p class="chunk" data-nb-ref-number="625" data-nb-words="17" data-nb-chars="76"><span class="idea" data-nb-ref-number="632" id="idea632" data-nb-words="17" data-nb-chars="76">Jumbo na&nbsp;to&nbsp;nic neřekl a&nbsp;myslil si&nbsp;své, ale já&nbsp;jsem byl na&nbsp;něho velice hrdý.</span></p>
          <p class="chunk" data-nb-ref-number="626" data-nb-words="31" data-nb-chars="188"><span class="idea" data-nb-ref-number="633" id="idea633" data-nb-words="31" data-nb-chars="188">Když byli se&nbsp;vším sakumprask hotovi, tak pan Kukrle dal pacholkům na&nbsp;kořauku, ale Jumbovi, jelikož sloni kořauce nehoví, daroval pytel jablek, a&nbsp;Jumbo se&nbsp;slušně poděkoval a&nbsp;byl velice rád.</span></p>
          <p class="chunk" data-nb-ref-number="627" data-nb-words="49" data-nb-chars="270"><span class="idea" data-nb-ref-number="634" id="idea634" data-nb-words="49" data-nb-chars="270">Potom jsme šli domů a&nbsp;Jumbo dal tatínkovi do&nbsp;pořádku celé skladiště, na&nbsp;dvoře narovnal prázdné bedny, aby to&nbsp;pěkně vypadalo, a&nbsp;tatínek pravil: „Pak se&nbsp;řekne slon. Je&nbsp;to&nbsp;jenom němá tvář, ale každý by&nbsp;si&nbsp;z&nbsp;něho mohl vzíti příklad. Je&nbsp;vidět, že&nbsp;byl odmalička dobře vedený.“</span></p>
          <p class="chunk" data-nb-ref-number="628" data-nb-words="39" data-nb-chars="228"><span class="idea" data-nb-ref-number="635" id="idea635" data-nb-words="39" data-nb-chars="228">A&nbsp;Jumbovi za&nbsp;všecko patřičně poděkoval, ale Jumbo pravil: „Není zač, pane Bajza. To&nbsp;já&nbsp;rád přiložím chobot k&nbsp;dílu, když se&nbsp;mi&nbsp;naskytne příležitost. Kvůli tomu mne neubude. Jak praví přísloví: V&nbsp;práci a&nbsp;vědění jest naše spasení.“</span></p>
          <p class="chunk" data-nb-ref-number="629" data-nb-words="52" data-nb-chars="302"><span class="idea" data-nb-ref-number="636" id="idea636" data-nb-words="52" data-nb-chars="302">Načež jsme si&nbsp;sedli s&nbsp;Jumbem na&nbsp;dvorku a&nbsp;já&nbsp;jsem mu&nbsp;četl velice krásnou detektývku jménem „Znamení čtyř“ a&nbsp;slon naslouchal velice pozorně a&nbsp;rozvážně kýval hlavou a&nbsp;říkal: „To jsou věci, ani se&nbsp;jednomu nechce věřit. Jsem zvědav, jestli toho vraha dostanou. Patřilo by&nbsp;mu&nbsp;to, aby si&nbsp;podruhé nedovoloval.“</span></p>
          <hr>
          <p class="chunk" data-nb-ref-number="630" data-nb-words="39" data-nb-chars="210"><span class="idea" data-nb-ref-number="637" id="idea637" data-nb-words="39" data-nb-chars="210">Četl jsem dosti dlouho, pak jsem oslábl, kniha mně vypadla z&nbsp;ruky a&nbsp;já&nbsp;usnul. Ve&nbsp;spaní jsem viděl, jak opět přišel lékař, a&nbsp;zase měl ten malý kufírek, co&nbsp;má&nbsp;v&nbsp;něm všelijaké doktorské nářadí, aby lidé nestonali.</span></p>
          <p class="chunk" data-nb-ref-number="631" data-nb-words="25" data-nb-chars="123"><span class="idea" data-nb-ref-number="638" id="idea638" data-nb-words="25" data-nb-chars="123">Sedl si&nbsp;ke&nbsp;mně na&nbsp;pelest a&nbsp;tlustě oddychoval a&nbsp;chvíli se&nbsp;na&nbsp;mne pozorně díval a&nbsp;pak pravil: „Tak co&nbsp;dělá dnes náš pacient?“</span></p>
          <p class="chunk" data-nb-ref-number="632" data-nb-words="11" data-nb-chars="64"><span class="idea" data-nb-ref-number="639" id="idea639" data-nb-words="11" data-nb-chars="64">Odvětil jsem: „Než jste přišel, tak jsem četl Jumbovi z&nbsp;knížky.“</span></p>
          <p class="chunk" data-nb-ref-number="633" data-nb-words="22" data-nb-chars="124"><span class="idea" data-nb-ref-number="640" id="idea640" data-nb-words="22" data-nb-chars="124">Pan lékař se&nbsp;udiveně podíval na&nbsp;tatínka, potom na&nbsp;maminku a&nbsp;načež se&nbsp;tázal pomalým hlasem: „Jumbovi z&nbsp;knížky? Kdo je&nbsp;Jumbo?“</span></p>
          <p class="chunk" data-nb-ref-number="634" data-nb-words="46" data-nb-chars="254"><span class="idea" data-nb-ref-number="641" id="idea641" data-nb-words="46" data-nb-chars="254">„Aha,“ pravil jsem, „vy jste ještě neviděl našeho Jumba. Tak abyste věděl. Jumbo je&nbsp;můj slon. My&nbsp;spolu pořád chodíme. Nyní ho&nbsp;nemůžete vidět, protože jest u&nbsp;Bejvalů ve&nbsp;stáji a&nbsp;tam mluví s&nbsp;kobylami. Až&nbsp;vstanu, tak vám ho&nbsp;ukážu. Nebojte se, on&nbsp;nic nedělá.“</span></p>
          <p class="chunk" data-nb-ref-number="635" data-nb-words="54" data-nb-chars="281"><span class="idea" data-nb-ref-number="642" id="idea642" data-nb-words="54" data-nb-chars="281">Pan lékař si&nbsp;narovnal skřipec, usmál se&nbsp;a&nbsp;pravil: „Ajta! Tak, tak. Už&nbsp;rozumím. Hm. Abych pravdu děl, něco jsem už&nbsp;o&nbsp;Jumbovi slyšel. Povídá se&nbsp;o&nbsp;tom v&nbsp;městě. Až&nbsp;budu mít chvilinku kdy, tak se&nbsp;s&nbsp;ním seznámím. Potěšení na&nbsp;mé&nbsp;straně. Hm. Tak, tak. A&nbsp;nyní se&nbsp;podíváme, co&nbsp;dělá teplota.“</span></p>
          <p class="chunk" data-nb-ref-number="636" data-nb-words="34" data-nb-chars="191"><span class="idea" data-nb-ref-number="643" id="idea643" data-nb-words="34" data-nb-chars="191">Vytáhl mně teploměr zpod paždí, podíval se&nbsp;naň, zavrtěl hlavou a&nbsp;tichým hlasem mluvil s&nbsp;tatínkem a&nbsp;maminkou. Zaslechl jsem, že&nbsp;praví něco o&nbsp;Krizi, ale já&nbsp;jsem hnedky věděl, kdo ta&nbsp;Krize jest.</span></p>
          <p class="chunk" data-nb-ref-number="637" data-nb-words="69" data-nb-chars="360"><span class="idea" data-nb-ref-number="644" id="idea644" data-nb-words="69" data-nb-chars="360">Máte vědět, že&nbsp;ta&nbsp;paní Krize chodí v&nbsp;širokém, huňatém kožichu a&nbsp;má uši jako pes a&nbsp;nosí modré rukavičky a&nbsp;rukama se&nbsp;opírá o&nbsp;dva štíty, na&nbsp;nichž jsou vymalovány znaky měst. A&nbsp;na&nbsp;obou stranách hlavy má&nbsp;žaludy. Vyznačuje se&nbsp;širokou a&nbsp;děsně zubatou hubou. A&nbsp;ostává za&nbsp;řekou v&nbsp;jednom baráku, a&nbsp;když je&nbsp;tma, tak vychází, chytá malé děti do&nbsp;pytle a&nbsp;prodává je&nbsp;cikánům.</span></p>
          <p class="chunk" data-nb-ref-number="638" data-nb-words="35" data-nb-chars="213"><span class="idea" data-nb-ref-number="645" id="idea645" data-nb-words="35" data-nb-chars="213">Já&nbsp;proto tak dobře vím, jak Krize vyhlíží, protože jsem ji&nbsp;viděl vymalovanou na&nbsp;plakátu, který visí u&nbsp;pana trafikanta Žaloudka, a&nbsp;pamatuju si, že&nbsp;na&nbsp;tom plakátu byl nápis tiskacími písmeny: Piatnikovy hrací karty.</span></p>
          <p class="chunk" data-nb-ref-number="639" data-nb-words="58" data-nb-chars="327"><span class="idea" data-nb-ref-number="646" id="idea646" data-nb-words="58" data-nb-chars="327">Když pan lékař mluvil o&nbsp;Krizi, tak tatínek si&nbsp;čechral knír a&nbsp;třásly se&nbsp;mu&nbsp;ruce a&nbsp;maminka udělala velice starostlivý obličej. Ale já&nbsp;jsem pravil: „Nebojte se, ona mne nechytne, jelikož jsem chytrý a&nbsp;umím děsně rychle utíkat. A&nbsp;kdyby něco, tak to&nbsp;povím panu polecajtovi Letovskému, on&nbsp;vytáhne šavli a&nbsp;takovou jí&nbsp;dá, až&nbsp;se&nbsp;svalí.“</span></p>
          <p class="chunk" data-nb-ref-number="640" data-nb-words="44" data-nb-chars="243"><span class="idea" data-nb-ref-number="647" id="idea647" data-nb-words="44" data-nb-chars="243">A&nbsp;pak jsem ještě pravil: „A vůbec nemějte strach, protože tohle všechno je&nbsp;jenom sen. Žádná Krize není, ani pan doktor, co&nbsp;mně dal teploměr, nic není. Jen počkejte, co&nbsp;se&nbsp;probudím. Hned vstanu a&nbsp;půjdu k&nbsp;Bejvalom, jelikož tam mám sraz s&nbsp;hošma.“</span></p>
          <p class="chunk" data-nb-ref-number="641" data-nb-words="45" data-nb-chars="245"><span class="idea" data-nb-ref-number="648" id="idea648" data-nb-words="45" data-nb-chars="245">A&nbsp;taky jen doktor vytáhl paty, skočil jsem z&nbsp;postele a&nbsp;utíkal jsem k&nbsp;Bejvalom a&nbsp;všichni hoši už&nbsp;tam byli. Kteří hoši tam byli: Bejval Antonín, Kemlink Eduard, Jirsák Čeněk, Zilvar Josef a&nbsp;Venda Štěpánek, a&nbsp;když jsem přišel já, tak nás bylo šest.</span></p>
          <p class="chunk" data-nb-ref-number="642" data-nb-words="128" data-nb-chars="708"><span class="idea" data-nb-ref-number="649" id="idea649" data-nb-words="128" data-nb-chars="708">A&nbsp;když nás bylo šest, tak Bejval pravil: „Rudí bratři! Kmen Ješiňáků opět vstoupil na&nbsp;válečnou stezku a&nbsp;vyhledává s&nbsp;námi boj. My&nbsp;jim nic neděláme, ale oni nás nenechají bejt. Dneska ráno mně maminka pravila, abysem skočil pro mléko, tak jsem vzal bandasku a&nbsp;jdu, a&nbsp;jak tak jdu, tak jsem potkal toho zrzouna Poldu Ješinu, co&nbsp;má&nbsp;celý obličej podělaný od&nbsp;much. Já&nbsp;jsem docela nic, koukám se&nbsp;slušně, hledím si&nbsp;svého a&nbsp;jdu svou cestou. Ale on&nbsp;mně zastavil cestu a&nbsp;pravil: ‚Bídáku, bandasku sem!‘ a&nbsp;začal se&nbsp;prát. Odpověděl jsem pomalým hlasem: ‚Votroku, nech si&nbsp;to, já&nbsp;ti&nbsp;taky nic nedělám.‘ Jelikož však on&nbsp;nechtěl přestat a&nbsp;pořád mně rval bandasku z&nbsp;ruky, tak jsem ho&nbsp;praštil šutrákem do&nbsp;kůtka a&nbsp;on&nbsp;děsně zařval.</span></p>
          <p class="chunk" data-nb-ref-number="643" data-nb-words="54" data-nb-chars="333"><span class="idea" data-nb-ref-number="650" id="idea650" data-nb-words="54" data-nb-chars="333">Avšak nastojte! Na&nbsp;to&nbsp;děsné zařvaní počali se&nbsp;Ješiňáci sbíhat, pročež jsem utíkal strašlivě rychle, a&nbsp;Leopold Ješina za&nbsp;mnou křičel: ,Počkej, až&nbsp;půjdeš kolem našich!‘ Z&nbsp;čehož jest viděti, že&nbsp;musíme všeho nechat a&nbsp;vytáhnout proti Ješiňákům do&nbsp;boje, abysme je&nbsp;na&nbsp;hlavu porazili. Jináč nebude pokoj do&nbsp;skonání věků. Pravil jsem. Howgh!“</span></p>
          <p class="chunk" data-nb-ref-number="644" data-nb-words="13" data-nb-chars="81"><span class="idea" data-nb-ref-number="651" id="idea651" data-nb-words="13" data-nb-chars="81">Opakovali jsme „Howgh!“ děsně silným hlasem a&nbsp;já&nbsp;jsem křičel ze&nbsp;všech nejsilněji.</span></p>
          <p class="chunk" data-nb-ref-number="645" data-nb-words="77" data-nb-chars="457"><span class="idea" data-nb-ref-number="652" id="idea652" data-nb-words="77" data-nb-chars="457">Bojovnost se&nbsp;nás zmocnila a&nbsp;my&nbsp;jsme planuli pomstychtivostí, ačkoli jsme věděli, že&nbsp;to&nbsp;bude krutý boj, jelikož Ješiňáci byli velice vyzbrojeni. Naši špehové nám oznámili, že&nbsp;Ješiňáci řekli Rudlovi Venclíkovému a&nbsp;Honzovi Pivcovému, aby přišli a&nbsp;nám namlátili. Už&nbsp;jsem vám pravil, že&nbsp;oba ti&nbsp;páni jsou ženatí, Venclík vede nožířství a&nbsp;Pivec má&nbsp;sodovkárnu, ale přitom se&nbsp;nestydí prát se&nbsp;s&nbsp;hošma. Oba mají ukrutnou sílu a&nbsp;každý z&nbsp;nich sám porazí nejmíň pět hošů.</span></p>
          <p class="chunk" data-nb-ref-number="646" data-nb-words="53" data-nb-chars="276"><span class="idea" data-nb-ref-number="653" id="idea653" data-nb-words="53" data-nb-chars="276">Tak jsme se&nbsp;radili, co&nbsp;máme dělat, a&nbsp;Éda Kemlink mínil, že&nbsp;bysme ty&nbsp;války radši měli nechat a&nbsp;vymyslit si&nbsp;něco šikovnějšího. Tonda Bejval pravil, že&nbsp;to&nbsp;řekne Jakubovi a&nbsp;on&nbsp;na&nbsp;ně&nbsp;půjde s&nbsp;bičem. Jakub to&nbsp;slyšel a&nbsp;pravil: „Houbeles!“, z&nbsp;čeho jsme viděli, že&nbsp;s&nbsp;tím nechce nic mít.</span></p>
          <p class="chunk" data-nb-ref-number="647" data-nb-words="46" data-nb-chars="253"><span class="idea" data-nb-ref-number="654" id="idea654" data-nb-words="46" data-nb-chars="253">Ale Jumbo poslouchal, jak mluvíme, i&nbsp;pousmál se&nbsp;a&nbsp;pravil pomalým hlasem ve&nbsp;svém sloním nářečí: „Čeho byste se&nbsp;báli, pánové? Já&nbsp;půjdu s&nbsp;vámi a&nbsp;uvidíte, jak to&nbsp;s&nbsp;Ješiňákama sfouknu. Jen to&nbsp;nechte na&nbsp;mně. Nebojím se&nbsp;ani tisíců Rudlů, ba&nbsp;ani miliónů Honzů.“</span></p>
          <p class="chunk" data-nb-ref-number="648" data-nb-words="50" data-nb-chars="267"><span class="idea" data-nb-ref-number="655" id="idea655" data-nb-words="50" data-nb-chars="267">Tato řeč zažehnala naši malomyslnost a&nbsp;my&nbsp;jsme se&nbsp;vůbec nic nebáli, ale s&nbsp;chutí jsme táhli do&nbsp;boje. Napřed kráčel Jumbo a&nbsp;my&nbsp;jsme pochodovali za&nbsp;ním ve&nbsp;vojenském pořádku a&nbsp;celé město se&nbsp;na&nbsp;nás koukalo a&nbsp;všichni lidé pravili, že&nbsp;jsme švarní vojíni, copak je&nbsp;to&nbsp;platné.</span></p>
          <p class="chunk" data-nb-ref-number="649" data-nb-words="47" data-nb-chars="275"><span class="idea" data-nb-ref-number="656" id="idea656" data-nb-words="47" data-nb-chars="275">Tak jsme pořád kráčeli, až&nbsp;jsme přišli k&nbsp;usedlosti, která ležela už&nbsp;v&nbsp;území Ješiňáků. Vedle hnojiště velel Jumbo, abysme se&nbsp;zastavili, a&nbsp;tudíž jsme zůstali stát a&nbsp;čekali jsme, co&nbsp;bude. Jumbo zařval děsným hlasem, až&nbsp;se&nbsp;to&nbsp;rozléhalo po&nbsp;celém okolí: „Ješiňáci, vylezte z&nbsp;díry!“</span></p>
          <p class="chunk" data-nb-ref-number="650" data-nb-words="79" data-nb-chars="467"><span class="idea" data-nb-ref-number="657" id="idea657" data-nb-words="79" data-nb-chars="467">Na&nbsp;ta&nbsp;slova se&nbsp;ze&nbsp;všech stran vyřítili Ješiňáci s&nbsp;válečným pokřikem, každý ozbrojen klackem, do&nbsp;kterého byly zaraženy hřebíky, aby to&nbsp;víc bolelo, a&nbsp;plné kapsy klicanů a&nbsp;šutráků, kterými zahájili palbu. A&nbsp;byla jich obrovská síla a&nbsp;bylo jich čím dále tím více, bylo Ješiňáků tisíc, byly jich milióny, takže zaplavili celou krajinu, a&nbsp;my jsme byli sami, pročež strach nás pojal a&nbsp;naše řady zakolísaly. Nicméně Jumbo neztratil klid a&nbsp;rozhlížel se&nbsp;kolem, hrdě se&nbsp;usmívaje.</span></p>
          <p class="chunk" data-nb-ref-number="651" data-nb-words="47" data-nb-chars="310"><span class="idea" data-nb-ref-number="658" id="idea658" data-nb-words="47" data-nb-chars="310">Z&nbsp;řad Ješiňáků vystoupil Rudla Venclíků a&nbsp;Honza Pivců a&nbsp;začali Jumbovi zlořečit a&nbsp;pustě nadávat. Nazvali ho&nbsp;potulným cirkusákem, komediantem, umouněným cikánem, posmívali se&nbsp;jeho rypáku, obrovským uším a&nbsp;celému zevnějšku, potupili celou jeho přízeň a&nbsp;posměšným hlasem ho&nbsp;vyzývali, aby vzal talíř a&nbsp;šel vybírat.</span></p>
          <p class="chunk" data-nb-ref-number="652" data-nb-words="91" data-nb-chars="548"><span class="idea" data-nb-ref-number="659" id="idea659" data-nb-words="91" data-nb-chars="548">Jumbo, slyše tu&nbsp;zlolajnost, velmi se&nbsp;rozhněval a&nbsp;pravil: „Jsem již bezmála sto osmdesát osm let starý, ale přisám, takovou nevzdělanou chamraď jsem ještě neviděl. Kdyby mně nadávala mládež školou povinná, tak bych si&nbsp;řekl: ‚No, nemá to&nbsp;rozum. Až&nbsp;to&nbsp;dospěje, tak to&nbsp;zmoudří.‘ Ale takoví dva habáni&nbsp;–&nbsp;jeden má&nbsp;nožířskou živnost, druhý sodovkárnu, oba jsou ženatí a&nbsp;platí daně, a&nbsp;počínají si&nbsp;jako od&nbsp;šibenice utržení. Mělo by&nbsp;se&nbsp;to&nbsp;dát do&nbsp;novin, jaký příklad dávají někteří zdejší občané, které prozatím nechceme jmenovati. Že&nbsp;vám není hanba, pánové!“</span></p>
          <p class="chunk" data-nb-ref-number="653" data-nb-words="24" data-nb-chars="146"><span class="idea" data-nb-ref-number="660" id="idea660" data-nb-words="24" data-nb-chars="146">V&nbsp;odpověď na&nbsp;toto ponaučení hodil někdo z&nbsp;Ješiňáků na&nbsp;slona cihlou. Jumbo se&nbsp;rozzlobil a&nbsp;pravil: „No počkejte! Míra mé&nbsp;trpělivosti jest naplněna.“</span></p>
          <p class="chunk" data-nb-ref-number="654" data-nb-words="24" data-nb-chars="150"><span class="idea" data-nb-ref-number="661" id="idea661" data-nb-words="24" data-nb-chars="150">Na&nbsp;tato slova se&nbsp;shýbl nad hnojištěm a&nbsp;nabral plný chobot močůvky a&nbsp;pokropil Honzu Pivcového i&nbsp;Rudlu Venclíkového odshora až&nbsp;dolů páchnoucí tekutinou.</span></p>
          <p class="chunk" data-nb-ref-number="655" data-nb-words="30" data-nb-chars="191"><span class="idea" data-nb-ref-number="662" id="idea662" data-nb-words="30" data-nb-chars="191">To&nbsp;jste měli vidět, jak ti&nbsp;páni utíkali a&nbsp;všichni Ješiňáci za&nbsp;nimi. Honza Pivců a&nbsp;Rudla Venclíků zděšeně křičeli, obyvatelé zavírali okna, jelikož se&nbsp;široko daleko rozléhal neslýchaný zápach.</span></p>
          <p class="chunk" data-nb-ref-number="656" data-nb-words="36" data-nb-chars="238"><span class="idea" data-nb-ref-number="663" id="idea663" data-nb-words="36" data-nb-chars="238">Tak oba pokropení dospěli až&nbsp;k&nbsp;svým příbytkům, a&nbsp;když byli u&nbsp;dveří, tu&nbsp;volali žalostně: „Manželko, přichystej horkou koupel a&nbsp;čisté prádlo, jelikož neslýchaně zatouchám! Ó, kterak zatouchám! Tak ještě nepáchl žádný nožíř, žádný sodovkář!“</span></p>
          <p class="chunk" data-nb-ref-number="657" data-nb-words="59" data-nb-chars="372"><span class="idea" data-nb-ref-number="664" id="idea664" data-nb-words="59" data-nb-chars="372">Uslyševše to&nbsp;paní Pivcová i&nbsp;paní Venclíková, popadly, co&nbsp;popadly, v&nbsp;první řadě smeták, a&nbsp;odehnaly své manžele od&nbsp;prahu, řvouce silným hlasem: „Přísahala jsem před oltářem věrnost svému manželi, a&nbsp;nikoli tomuto pronikavému zápachu, pročež hybaj ze&nbsp;stavení! Kde ses tak zatouchal, tak se&nbsp;odtouchej! Fi! Ono to&nbsp;páchne jako rasův pytel! Vari! Ještě mně zamoříš celý příbytek!“</span></p>
          <p class="chunk" data-nb-ref-number="658" data-nb-words="32" data-nb-chars="209"><span class="idea" data-nb-ref-number="665" id="idea665" data-nb-words="32" data-nb-chars="209">Pročež Rudla nesměl překročit práh svého řemesla nožířského a&nbsp;Honza musil velikým obloukem chodit kolem své sodovkárny, až&nbsp;se&nbsp;z&nbsp;nich ta&nbsp;zatouchačka vytratila, o&nbsp;čemž si&nbsp;dodnes vypravují obyvatelé našeho města.</span></p>
          <p class="chunk" data-nb-ref-number="659" data-nb-words="50" data-nb-chars="272"><span class="idea" data-nb-ref-number="666" id="idea666" data-nb-words="50" data-nb-chars="272">My&nbsp;hoši, co&nbsp;chodíme spolu, jsme se&nbsp;tomu smáli vysokým hlasem, Jumbo se&nbsp;smál nízkým hlasem, já&nbsp;jsem to&nbsp;vzal o&nbsp;dvě polohy výše a&nbsp;smál jsem se&nbsp;nejvyšším hlasem, i&nbsp;smáli jsme se&nbsp;tomu až&nbsp;do&nbsp;západu slunce, až&nbsp;mne vnitřnosti bolely, a&nbsp;maminka pravila: „Čemu se&nbsp;směješ, Petříčku?“</span></p>
          <p class="chunk" data-nb-ref-number="660" data-nb-words="47" data-nb-chars="238"><span class="idea" data-nb-ref-number="667" id="idea667" data-nb-words="47" data-nb-chars="238">Otevřel jsem oči a&nbsp;velmi jsem se&nbsp;divil, že&nbsp;ležím v&nbsp;posteli. A&nbsp;pravil jsem: „Jak se&nbsp;nemám smát, když oni tak utíkali a&nbsp;hnojnice z&nbsp;nich tekla a&nbsp;oni řvali strašlivým hlasem. Všichni jsme se&nbsp;smáli, Jumbo se&nbsp;taky smál, až&nbsp;mu&nbsp;slzy tekly z&nbsp;očí.“</span></p>
          <p class="chunk" data-nb-ref-number="661" data-nb-words="13" data-nb-chars="58"><span class="idea" data-nb-ref-number="668" id="idea668" data-nb-words="13" data-nb-chars="58">Tatínek přišel z&nbsp;krámu, sáhl mně na&nbsp;čelo a&nbsp;ptal se, co&nbsp;je.</span></p>
          <p class="chunk" data-nb-ref-number="662" data-nb-words="10" data-nb-chars="52"><span class="idea" data-nb-ref-number="669" id="idea669" data-nb-words="10" data-nb-chars="52">Maminka si&nbsp;vzdychla a&nbsp;pravila, že&nbsp;se&nbsp;mně něco zdálo.</span></p>
          <p class="chunk" data-nb-ref-number="663" data-nb-words="55" data-nb-chars="292"><span class="idea" data-nb-ref-number="670" id="idea670" data-nb-words="55" data-nb-chars="292">„Nic se&nbsp;mně nezdálo, maminko,“ pravil jsem, „ale je&nbsp;to&nbsp;opraudická prauda. Jak by&nbsp;se&nbsp;mně to&nbsp;mohlo zdát, když jsem to&nbsp;sám viděl, jak byli celí postříkaní, až&nbsp;neviděli na&nbsp;oči. Ty&nbsp;bys taky neřekla, že&nbsp;se&nbsp;ti&nbsp;to&nbsp;jen zdálo, kdybys cítila ten neslýchaný zápach, co&nbsp;se&nbsp;z&nbsp;nich ozýval na&nbsp;všecky strany.“</span></p>
          <p class="chunk" data-nb-ref-number="664" data-nb-words="17" data-nb-chars="101"><span class="idea" data-nb-ref-number="671" id="idea671" data-nb-words="17" data-nb-chars="101">Maminka se&nbsp;mne ptala, jestli nemám žízeň, já&nbsp;jsem pravil, že&nbsp;mám, pročež mně dala sklenici malinovky.</span></p>
          <p class="chunk" data-nb-ref-number="665" data-nb-words="25" data-nb-chars="123"><span class="idea" data-nb-ref-number="672" id="idea672" data-nb-words="25" data-nb-chars="123">Napil jsem se&nbsp;velice zhluboka a&nbsp;tatínek se&nbsp;podíval na&nbsp;hodinky a&nbsp;pravil, že&nbsp;lékař by&nbsp;tu&nbsp;už&nbsp;měl být, že&nbsp;se&nbsp;snad někde zdržel.</span></p>
          <p class="chunk" data-nb-ref-number="666" data-nb-words="46" data-nb-chars="264"><span class="idea" data-nb-ref-number="673" id="idea673" data-nb-words="46" data-nb-chars="264">A&nbsp;já&nbsp;jsem pravil: „Víš, tati, já&nbsp;velice rád stůňu, jelikož pak dostanu malinovku. Až&nbsp;přijde pan doktor, tak mu&nbsp;řekni, aby mně předepsal hodně sladkou meducínu. Když budu mít sladkou meducínu, tak budu stonat tak dlouho, jak pan doktor bude chtít, mně je&nbsp;to&nbsp;jedno.“</span></p>
          <p class="chunk" data-nb-ref-number="667" data-nb-words="35" data-nb-chars="185"><span class="idea" data-nb-ref-number="674" id="idea674" data-nb-words="35" data-nb-chars="185">Tatínek se&nbsp;usmál a&nbsp;pravil, že&nbsp;jsem velký mudrc, maminka se&nbsp;taky usmála, a&nbsp;já&nbsp;jsem byl rád, že&nbsp;jsou veselí, a&nbsp;ještě jsem pravil: „Ať sem přijde Kristýna, já&nbsp;jí&nbsp;to&nbsp;taky musím vypravovat.“</span></p>
          <p class="chunk" data-nb-ref-number="668" data-nb-words="29" data-nb-chars="153"><span class="idea" data-nb-ref-number="675" id="idea675" data-nb-words="29" data-nb-chars="153">Kristýna přišla z&nbsp;kuchyně a&nbsp;stála před postelí a&nbsp;utírala si&nbsp;ruce do&nbsp;zástěry a&nbsp;já&nbsp;jsem pravil: „Víš, tos měla vidět. Oni si&nbsp;mysleli, že&nbsp;nad námi zvítězí.“</span></p>
          <p class="chunk" data-nb-ref-number="669" data-nb-words="10" data-nb-chars="56"><span class="idea" data-nb-ref-number="676" id="idea676" data-nb-words="10" data-nb-chars="56">„Kdo si&nbsp;myslil, že&nbsp;nad vámi zvítězí?“ ptala se&nbsp;Kristýna.</span></p>
          <p class="chunk" data-nb-ref-number="670" data-nb-words="17" data-nb-chars="111"><span class="idea" data-nb-ref-number="677" id="idea677" data-nb-words="17" data-nb-chars="111">„No, Ješiňáci, že&nbsp;se&nbsp;tak hloupě ptáš. Ale Jumbo vynalezl takový ohromný vynález, pročež oni ohromně zapáchali.“</span></p>
          <p class="chunk" data-nb-ref-number="671" data-nb-words="16" data-nb-chars="95"><span class="idea" data-nb-ref-number="678" id="idea678" data-nb-words="16" data-nb-chars="95">„Jaký vynález? Kdo je&nbsp;Jumbo? A&nbsp;kdo zapáchal?“ ptala se&nbsp;Kristýna a&nbsp;začala se&nbsp;strašlivě chechtat.</span></p>
          <p class="chunk" data-nb-ref-number="672" data-nb-words="17" data-nb-chars="112"><span class="idea" data-nb-ref-number="679" id="idea679" data-nb-words="17" data-nb-chars="112">Maminka poslala Kristýnu do&nbsp;kuchyně, upravila mně podušku pod hlavou a&nbsp;pravila: „Nemluv, Petinko, a&nbsp;odpočiň si.“</span></p>
          <p class="chunk" data-nb-ref-number="673" data-nb-words="23" data-nb-chars="127"><span class="idea" data-nb-ref-number="680" id="idea680" data-nb-words="23" data-nb-chars="127">Tak jsem teda už&nbsp;nic nemluvil, ale zavřel jsem oči a&nbsp;myslil jsem na&nbsp;to, že&nbsp;musím Jumbovi koupit takovou hezkou červenou čepici.</span></p>
          <hr>
          <p class="chunk" data-nb-ref-number="674" data-nb-words="80" data-nb-chars="466"><span class="idea" data-nb-ref-number="681" id="idea681" data-nb-words="80" data-nb-chars="466">Tu&nbsp;hezkou červenou čepici Jumbo pořád chtěl, a&nbsp;když už&nbsp;jsem myslil, že&nbsp;na&nbsp;ni&nbsp;zapomněl, tak začal znovu mořit, dupal a&nbsp;kňoural: „Já tu&nbsp;hezkou červenou čepičku chci, já&nbsp;ji&nbsp;potřebuji, já&nbsp;ji&nbsp;musím mít.“ A&nbsp;že&nbsp;musí být s&nbsp;černým střapcem, kolem dokola zlatem vyšívaná, zrovna taková, jakou má&nbsp;hostinský od&nbsp;Zlatého havrana. A&nbsp;pořád chodil za&nbsp;mnou a&nbsp;bručel: „Darujte mně červenou čepičku, sahibe,“ až&nbsp;jsem dostal zlost a&nbsp;pravil jsem: „Nedolejzej, Jumbo, nejseš už&nbsp;malé dítě.“</span></p>
          <p class="chunk" data-nb-ref-number="675" data-nb-words="38" data-nb-chars="205"><span class="idea" data-nb-ref-number="682" id="idea682" data-nb-words="38" data-nb-chars="205">Musím však říci, že&nbsp;jsem ho&nbsp;sám na&nbsp;tu&nbsp;myšlenku přivedl, jelikož jsem chtěl, aby mně vypravoval o&nbsp;Indii. Pozoroval jsem, že&nbsp;se&nbsp;mu&nbsp;do&nbsp;toho nějak nechce, ale když jsem jinak nedal, tak mluvil, ale dost nerad.</span></p>
          <p class="chunk" data-nb-ref-number="676" data-nb-words="26" data-nb-chars="152"><span class="idea" data-nb-ref-number="683" id="idea683" data-nb-words="26" data-nb-chars="152">„Co pořád na&nbsp;té&nbsp;Indii máte?“ mluvil nevrlým hlasem. „Tam nic není. Jenom úmorné horko, prach a&nbsp;nakažlivé nemoci. Ani bruslit, ani sáňkovat se&nbsp;tam nedá.“</span></p>
          <p class="chunk" data-nb-ref-number="677" data-nb-words="6" data-nb-chars="35"><span class="idea" data-nb-ref-number="684" id="idea684" data-nb-words="6" data-nb-chars="35">„Ale jsou tam banány,“ namítl jsem.</span></p>
          <p class="chunk" data-nb-ref-number="678" data-nb-words="7" data-nb-chars="32"><span class="idea" data-nb-ref-number="685" id="idea685" data-nb-words="7" data-nb-chars="32">„Banány by&nbsp;byly, ale co&nbsp;z&nbsp;toho?“</span></p>
          <p class="chunk" data-nb-ref-number="679" data-nb-words="5" data-nb-chars="28"><span class="idea" data-nb-ref-number="686" id="idea686" data-nb-words="5" data-nb-chars="28">„Banány a&nbsp;ananasy a&nbsp;všecko.“</span></p>
          <p class="chunk" data-nb-ref-number="680" data-nb-words="17" data-nb-chars="99"><span class="idea" data-nb-ref-number="687" id="idea687" data-nb-words="17" data-nb-chars="99">„Ananasy jsou tam také,“ připustil Jumbo, „ale všecko toto ovoce se&nbsp;obdrží i&nbsp;zde v&nbsp;každém obchodě.“</span></p>
          <p class="chunk" data-nb-ref-number="681" data-nb-words="26" data-nb-chars="152"><span class="idea" data-nb-ref-number="688" id="idea688" data-nb-words="26" data-nb-chars="152">„Naši to&nbsp;nevedou,“ pravil jsem, „my máme pouze fíky, datle, svatojanský chléb a&nbsp;sladké dřevo. Ó, v&nbsp;Indii jest velice krásně a&nbsp;jsou tam nádherní motýli.“</span></p>
          <p class="chunk" data-nb-ref-number="682" data-nb-words="45" data-nb-chars="255"><span class="idea" data-nb-ref-number="689" id="idea689" data-nb-words="45" data-nb-chars="255">„Motýli tam, sahibe, jsou, ale co&nbsp;z&nbsp;toho? Já&nbsp;si&nbsp;nedělám sbírku. Také ovšem jsou tam rozličné květiny nevídaných barev a&nbsp;tvarů. Pro toho, kdo si&nbsp;dělá herbář, je&nbsp;to&nbsp;výhoda, ale já&nbsp;si&nbsp;herbář nedělám. Rostlinopisem se&nbsp;nezabývám. Já&nbsp;spíš takhle něco k&nbsp;snědku.“</span></p>
          <p class="chunk" data-nb-ref-number="683" data-nb-words="4" data-nb-chars="22"><span class="idea" data-nb-ref-number="690" id="idea690" data-nb-words="4" data-nb-chars="22">„Také jsou tam tygři.“</span></p>
          <p class="chunk" data-nb-ref-number="684" data-nb-words="15" data-nb-chars="84"><span class="idea" data-nb-ref-number="691" id="idea691" data-nb-words="15" data-nb-chars="84">„Co je&nbsp;mně po&nbsp;tom? Já&nbsp;s&nbsp;tygrem nemluvím, jelikož se&nbsp;s&nbsp;každým padouchem nekamarádím.“</span></p>
          <p class="chunk" data-nb-ref-number="685" data-nb-words="20" data-nb-chars="106"><span class="idea" data-nb-ref-number="692" id="idea692" data-nb-words="20" data-nb-chars="106">Jumbo se&nbsp;zamračil a&nbsp;byl velice mrzutý. Abysem ho&nbsp;z&nbsp;toho vyvedl, tak jsem se&nbsp;začal vyptávat na&nbsp;jeho rodinu.</span></p>
          <p class="chunk" data-nb-ref-number="686" data-nb-words="26" data-nb-chars="152"><span class="idea" data-nb-ref-number="693" id="idea693" data-nb-words="26" data-nb-chars="152">Tu&nbsp;se&nbsp;Jumbo velmi nafoukl a&nbsp;pravil hrdě, že&nbsp;jeho otec byl nejprvnějším dělníkem v&nbsp;přístavě a&nbsp;jeho slovo platilo, jelikož byl nade všemi slony postavený.</span></p>
          <p class="chunk" data-nb-ref-number="687" data-nb-words="10" data-nb-chars="77"><span class="idea" data-nb-ref-number="694" id="idea694" data-nb-words="10" data-nb-chars="77">„A co&nbsp;ostatní příbuzenstvo? Strejdové, tety, bratranci, sestřenice a&nbsp;švagři?“</span></p>
          <p class="chunk" data-nb-ref-number="688" data-nb-words="33" data-nb-chars="183"><span class="idea" data-nb-ref-number="695" id="idea695" data-nb-words="33" data-nb-chars="183">Jumbo cosi zamumlal, že&nbsp;celá jeho přízeň nestojí za&nbsp;fajfku tabáku, jelikož se&nbsp;k&nbsp;němu nepěkně zachovala. Jsou to&nbsp;sloni, jak se&nbsp;říká, jenom pro sebe a&nbsp;jeden od&nbsp;nich neužije nic dobrého.</span></p>
          <p class="chunk" data-nb-ref-number="689" data-nb-words="37" data-nb-chars="201"><span class="idea" data-nb-ref-number="696" id="idea696" data-nb-words="37" data-nb-chars="201">Když jsem se&nbsp;ho&nbsp;zeptal na&nbsp;dědečka, tu&nbsp;se&nbsp;Jumbo zarděl, mlčel zarytě a&nbsp;kreslil si&nbsp;cosi rypákem do&nbsp;písku. Nedal jsem se&nbsp;odbýt a&nbsp;pořád jsem se&nbsp;ptal na&nbsp;dědečka, jelikož jsem tušil nějaké rodinné tajemství.</span></p>
          <p class="chunk" data-nb-ref-number="690" data-nb-words="29" data-nb-chars="177"><span class="idea" data-nb-ref-number="697" id="idea697" data-nb-words="29" data-nb-chars="177">Konečně se&nbsp;Jumbo naklonil k&nbsp;mému uchu, rozhlédl se&nbsp;opatrně na&nbsp;všechny strany a&nbsp;zašeptal: „Můj dědeček, sahibe, byl divoký, ale prosím vás, neříkejte to&nbsp;nikomu, aby nebyly řeči.“</span></p>
          <p class="chunk" data-nb-ref-number="691" data-nb-words="65" data-nb-chars="383"><span class="idea" data-nb-ref-number="698" id="idea698" data-nb-words="65" data-nb-chars="383">Pak už&nbsp;se&nbsp;sám od&nbsp;sebe rozpovídal a&nbsp;jeho vzpomínky byly zajímavé. Jumbův dědeček se&nbsp;proháněl se&nbsp;svým stádem po&nbsp;džungli a&nbsp;všecko pustošil, dělal škodu, jedl lesní plodiny a&nbsp;pil z&nbsp;potoka, vůbec nic ušlechtilého neznal, vědy a&nbsp;umění mu&nbsp;byly cizí, neboť byl úplně nevzdělaný. Teprve otec pocítil touhu po&nbsp;něčem vyšším a&nbsp;chtěl poznat svět. Navštěvoval školy a&nbsp;také synovi poskytl vzdělání.</span></p>
          <p class="chunk" data-nb-ref-number="692" data-nb-words="24" data-nb-chars="139"><span class="idea" data-nb-ref-number="699" id="idea699" data-nb-words="24" data-nb-chars="139">Mluvil mnoho a&nbsp;já&nbsp;jsem takřka visel na&nbsp;jeho rtech. Když dokončil, tak si&nbsp;povzdychl: „Zkusil jsem mnoho protivenství, že&nbsp;to&nbsp;není k&nbsp;uvěření.“</span></p>
          <p class="chunk" data-nb-ref-number="693" data-nb-words="55" data-nb-chars="294"><span class="idea" data-nb-ref-number="700" id="idea700" data-nb-words="55" data-nb-chars="294">Já&nbsp;jsem pravil, že&nbsp;bysem se&nbsp;rád podíval do&nbsp;Indie, jelikož bysem odtamtud poslal panu učiteli pohlednici a&nbsp;on&nbsp;by&nbsp;ji&nbsp;nechal po&nbsp;třídě kolovat. Jumbo o&nbsp;tom nechtěl nic slyšet, a&nbsp;tak jsme se&nbsp;hádali a&nbsp;já&nbsp;jsem pravil, že&nbsp;když je&nbsp;takový, tak s&nbsp;ním nebudu chodit. Jumbo ohrnul pysk a&nbsp;pravil: „Nevídáno!“</span></p>
          <p class="chunk" data-nb-ref-number="694" data-nb-words="50" data-nb-chars="263"><span class="idea" data-nb-ref-number="701" id="idea701" data-nb-words="50" data-nb-chars="263">Pak jsem o&nbsp;té&nbsp;Indii mluvil ještě s&nbsp;Édou Kemlinkem, ten byl hned pro to, pak jsem mluvil s&nbsp;Tondou Bejvalem a&nbsp;on&nbsp;byl taky pro to&nbsp;a&nbsp;pravil, že&nbsp;bysme měli zarazit spolek, a&nbsp;ještě pravil, že&nbsp;tam budeme lovit tygry, jakož i&nbsp;jinou divokou zvěř, abysme přivezli kožišiny.</span></p>
          <p class="chunk" data-nb-ref-number="695" data-nb-words="35" data-nb-chars="163"><span class="idea" data-nb-ref-number="702" id="idea702" data-nb-words="35" data-nb-chars="163">Tak jsem jednoho dne opět začal o&nbsp;tom s&nbsp;Jumbem a&nbsp;on&nbsp;pravil, že&nbsp;by&nbsp;teda byl tak dalece pro to, ale když už&nbsp;má&nbsp;do&nbsp;té&nbsp;Indie jet, tak mu&nbsp;musím koupit červenou čepičku.</span></p>
          <p class="chunk" data-nb-ref-number="696" data-nb-words="14" data-nb-chars="93"><span class="idea" data-nb-ref-number="703" id="idea703" data-nb-words="14" data-nb-chars="93">„Proč právě červenou čepičku?“ tázal jsem se&nbsp;udiveným hlasem, jelikož jsem se&nbsp;velice podivil.</span></p>
          <p class="chunk" data-nb-ref-number="697" data-nb-words="65" data-nb-chars="335"><span class="idea" data-nb-ref-number="704" id="idea704" data-nb-words="65" data-nb-chars="335">Jumbo odvětil: „Proto chci červenou čepičku, jelikož se&nbsp;v&nbsp;mém příbuzenstvu moc mluvilo o&nbsp;tom, že&nbsp;jsem se&nbsp;dal k&nbsp;cirkusu a&nbsp;že&nbsp;tím pádem jsem to&nbsp;daleko přivedl, že&nbsp;páni na&nbsp;mne moc dají a&nbsp;že&nbsp;jsem nadělal houf peněz. A&nbsp;mluvili řeči, že&nbsp;až&nbsp;přijedu domů, tak si&nbsp;koupím bungalov a&nbsp;od&nbsp;toho momentu na&nbsp;nic nesáhnu a&nbsp;budu mít do&nbsp;smrti vystaráno.“</span></p>
          <p class="chunk" data-nb-ref-number="698" data-nb-words="5" data-nb-chars="31"><span class="idea" data-nb-ref-number="705" id="idea705" data-nb-words="5" data-nb-chars="31">Pravil jsem, že&nbsp;tomu nerozumím.</span></p>
          <p class="chunk" data-nb-ref-number="699" data-nb-words="82" data-nb-chars="453"><span class="idea" data-nb-ref-number="706" id="idea706" data-nb-words="82" data-nb-chars="453">„Jakpak ne?“ odtušil Jumbo. „Co je&nbsp;tady k&nbsp;nerozumění? Kdybych teď přijel nahý jako ten Adam, tak by&nbsp;se&nbsp;mně všichni vysmáli a&nbsp;pravili by: Aha! Tu&nbsp;to&nbsp;máme! Pan Jumbo nosil rypák moc vysoko, nic mu&nbsp;nebylo dost vznešené, a&nbsp;vůbec si&nbsp;foukal. A&nbsp;helemese, on&nbsp;přijde domů jako ten vošusta, smrdí to&nbsp;krejcarem a&nbsp;ještě snad bude rodinu vyžírat. Ó&nbsp;sahibe, vy&nbsp;neznáte moji přízeň! To&nbsp;je&nbsp;jeden špatnější než druhý a&nbsp;ze&nbsp;samé závisti počítají jednomu chlupy na&nbsp;hřbetě.“</span></p>
          <p class="chunk" data-nb-ref-number="700" data-nb-words="10" data-nb-chars="63"><span class="idea" data-nb-ref-number="707" id="idea707" data-nb-words="10" data-nb-chars="63">„Asi jako Vařekovi,“ pravil jsem, „ti také nikomu nic nepřejí.“</span></p>
          <p class="chunk" data-nb-ref-number="701" data-nb-words="20" data-nb-chars="124"><span class="idea" data-nb-ref-number="708" id="idea708" data-nb-words="20" data-nb-chars="124">„Kdepak!“ zvolal Jumbo silným hlasem. „Kam se&nbsp;hrabou Vařekovi. Moje přízeň je&nbsp;miliónkrát horší, celá Indie si&nbsp;o&nbsp;tom povídá.“</span></p>
          <p class="chunk" data-nb-ref-number="702" data-nb-words="15" data-nb-chars="80"><span class="idea" data-nb-ref-number="709" id="idea709" data-nb-words="15" data-nb-chars="80">Pravil jsem: „Když je&nbsp;to&nbsp;takové, jak říkáš, Jumbo, tak já&nbsp;ti&nbsp;tu&nbsp;čepičku koupím.“</span></p>
          <p class="chunk" data-nb-ref-number="703" data-nb-words="99" data-nb-chars="566"><span class="idea" data-nb-ref-number="710" id="idea710" data-nb-words="99" data-nb-chars="566">Jumbo se&nbsp;velice zaradoval, poskočil si&nbsp;a&nbsp;pravil: „To je&nbsp;přece řeč, sahibe. Jak budu mít hezkou červenou čepičku, tak jsem ke&nbsp;všemu svolný. Hezkou červenou čepičku s&nbsp;bambulkami a&nbsp;s&nbsp;černým střapečkem nahoře a&nbsp;celou zlatem prošívanou. Já&nbsp;jsem rád, já&nbsp;jsem moc rád!“ Tak jsem se&nbsp;hned nazítří vydal skrz tu&nbsp;červenou čepičku s&nbsp;Jumbem k&nbsp;panu Jirsákovi. Poručil jsem slonovi, aby počkal venku, jelikož je&nbsp;ho&nbsp;všude plno, a&nbsp;sám jsem vešel do&nbsp;stavení. Dal jsem pěkné pozdravení a&nbsp;pan Jirsák si&nbsp;pošinul brejle na&nbsp;nose a&nbsp;pravil vlídným hlasem: „Vítám tě, mládenče, co&nbsp;nám neseš?“</span></p>
          <p class="chunk" data-nb-ref-number="704" data-nb-words="22" data-nb-chars="124"><span class="idea" data-nb-ref-number="711" id="idea711" data-nb-words="22" data-nb-chars="124">Pravil jsem panu Jirsákovi, že&nbsp;se&nbsp;nechám poroučet a&nbsp;jestli by&nbsp;nebyl od&nbsp;té&nbsp;dobroty a&nbsp;ušil Jumbovi tu&nbsp;pěknou červenou čepičku.</span></p>
          <p class="chunk" data-nb-ref-number="705" data-nb-words="17" data-nb-chars="92"><span class="idea" data-nb-ref-number="712" id="idea712" data-nb-words="17" data-nb-chars="92">Pan Jirsák odvětil: „Copak o&nbsp;ušití&nbsp;–&nbsp;ušiju, od&nbsp;toho jsem čepičář. A&nbsp;kdepak máme toho slona?“</span></p>
          <p class="chunk" data-nb-ref-number="706" data-nb-words="16" data-nb-chars="96"><span class="idea" data-nb-ref-number="713" id="idea713" data-nb-words="16" data-nb-chars="96">Pravil jsem, že&nbsp;Jumbo čeká před barákem, jelikož mu&nbsp;pro velikost není možno vstoupit do&nbsp;stavení.</span></p>
          <p class="chunk" data-nb-ref-number="707" data-nb-words="23" data-nb-chars="141"><span class="idea" data-nb-ref-number="714" id="idea714" data-nb-words="23" data-nb-chars="141">Pan Jirsák pravil: „Jelikož mu&nbsp;není možno vstoupit do&nbsp;stavení, tak půjdu k&nbsp;němu sám.“ A&nbsp;ještě pravil Čendovi: „Synu, pojď, pomůžeš tatíkovi.“</span></p>
          <p class="chunk" data-nb-ref-number="708" data-nb-words="65" data-nb-chars="357"><span class="idea" data-nb-ref-number="715" id="idea715" data-nb-words="65" data-nb-chars="357">Tak šli oba ven a&nbsp;já&nbsp;jsem šel s&nbsp;nimi. Aby mohl vzít slonovi míru, musil Čenda přistavit k&nbsp;slonovi žebřík a&nbsp;pan Jirsák vylezl nahoru. Čenda mu&nbsp;podal santimetr, pan Jirsák chodil kolem hlavy a&nbsp;měřil a&nbsp;říkal čísla a&nbsp;Čenda to&nbsp;všecko zapisoval do&nbsp;notýsku. Přitom se&nbsp;pan Jirsák vyptával Jumba, jakou by&nbsp;čepičku chtěl mít, pokud se&nbsp;týče barvy, vzhledu a&nbsp;provedení.</span></p>
          <p class="chunk" data-nb-ref-number="709" data-nb-words="8" data-nb-chars="49"><span class="idea" data-nb-ref-number="716" id="idea716" data-nb-words="8" data-nb-chars="49">Slon pravil: „Chci, aby to&nbsp;byla červená čepička.“</span></p>
          <p class="chunk" data-nb-ref-number="710" data-nb-words="8" data-nb-chars="50"><span class="idea" data-nb-ref-number="717" id="idea717" data-nb-words="8" data-nb-chars="50">„Červená bude pánovi moc slušet,“ vece pan Jirsák.</span></p>
          <p class="chunk" data-nb-ref-number="711" data-nb-words="9" data-nb-chars="51"><span class="idea" data-nb-ref-number="718" id="idea718" data-nb-words="9" data-nb-chars="51">A&nbsp;Jumbo pravil: „A aby měla kolem dokola bambulky.“</span></p>
          <p class="chunk" data-nb-ref-number="712" data-nb-words="12" data-nb-chars="83"><span class="idea" data-nb-ref-number="719" id="idea719" data-nb-words="12" data-nb-chars="83">„Když bambulky, tak bambulky,“ pravil pan Jirsák. „Bambulky jsou letos moc žádány.“</span></p>
          <p class="chunk" data-nb-ref-number="713" data-nb-words="9" data-nb-chars="51"><span class="idea" data-nb-ref-number="720" id="idea720" data-nb-words="9" data-nb-chars="51">A&nbsp;Jumbo pravil: „A aby měla navrchu černý střapec.“</span></p>
          <p class="chunk" data-nb-ref-number="714" data-nb-words="15" data-nb-chars="82"><span class="idea" data-nb-ref-number="721" id="idea721" data-nb-words="15" data-nb-chars="82">„Toť se&nbsp;ví, že&nbsp;střapec,“ odvětil pan Jirsák, „jaká by&nbsp;to&nbsp;byla čepice bez střapce!“</span></p>
          <p class="chunk" data-nb-ref-number="715" data-nb-words="10" data-nb-chars="67"><span class="idea" data-nb-ref-number="722" id="idea722" data-nb-words="10" data-nb-chars="67">„Ještě si&nbsp;přeji,“ pravil Jumbo, „aby byla celičká zlatem vyšívaná.“</span></p>
          <p class="chunk" data-nb-ref-number="716" data-nb-words="10" data-nb-chars="60"><span class="idea" data-nb-ref-number="723" id="idea723" data-nb-words="10" data-nb-chars="60">„Ale ovšemže!“ pravil pan Jirsák. „K černé jde jenom zlato.“</span></p>
          <p class="chunk" data-nb-ref-number="717" data-nb-words="8" data-nb-chars="56"><span class="idea" data-nb-ref-number="724" id="idea724" data-nb-words="8" data-nb-chars="56">„Hlavně, pane mistře,“ pravil Jumbo, „aby byla moderní.“</span></p>
          <p class="chunk" data-nb-ref-number="718" data-nb-words="63" data-nb-chars="394"><span class="idea" data-nb-ref-number="725" id="idea725" data-nb-words="63" data-nb-chars="394">„Račte se&nbsp;spolehnout, vašnosti,“ pravil pan Jirsák, „uděláme čepičku podle nejnovější pařížské módy. Vašnosta bude dělat nějakého šviháka. Každý se&nbsp;za&nbsp;vašnostem otočí. Vašnosta bude mít velký úspěch v&nbsp;dámském světě. Každá sloní slečna se&nbsp;musí do&nbsp;vašnosty zamilovat. Bude to&nbsp;něco nevídaného, co&nbsp;tu&nbsp;ještě nebylo.“ Jak pan Jirsák bral míru, tak se&nbsp;kolem nahrnulo mnoho lidí a&nbsp;ti&nbsp;se&nbsp;velice koukali.</span></p>
          <p class="chunk" data-nb-ref-number="719" data-nb-words="18" data-nb-chars="104"><span class="idea" data-nb-ref-number="726" id="idea726" data-nb-words="18" data-nb-chars="104">A&nbsp;pan Jirsák pravil: „To nebude čepice, to&nbsp;bude pochoutka, vašnosta se&nbsp;přesvědčí a&nbsp;sám mi&nbsp;bude děkovat.“</span></p>
          <p class="chunk" data-nb-ref-number="720" data-nb-words="22" data-nb-chars="138"><span class="idea" data-nb-ref-number="727" id="idea727" data-nb-words="22" data-nb-chars="138">Jumbo se&nbsp;velice radoval a&nbsp;pak pravil, že&nbsp;by&nbsp;si&nbsp;přál, aby čepice byla příští týden hotová, jelikož slaví svoje stoosmaosmdesáté narozeniny.</span></p>
          <p class="chunk" data-nb-ref-number="721" data-nb-words="72" data-nb-chars="460"><span class="idea" data-nb-ref-number="728" id="idea728" data-nb-words="72" data-nb-chars="460">Pan Jirsák se&nbsp;poškrabal za&nbsp;uchem a&nbsp;pravil: „Stafraholte, už&nbsp;příští týden? Ale to&nbsp;bude stafraholtská kvaltovka! Ono se&nbsp;řekne čepice&nbsp;–&nbsp;ale není čepice jako čepice. Tohle je, jako bych měl vyrobit čepice pro kumpanii dragounů. Vždyť na&nbsp;tu&nbsp;stafraholtskou čepici padne nejméně pět metrů červené plsti bez příprav. Stafraholtské dílo! No&nbsp;ale když to&nbsp;jinak nejde, budeme dělat postarbajt<sup id="fnref:22"><a href="#fn:22" class="footnote-ref" role="doc-noteref">22</a></sup>. Já&nbsp;díky vzdávám, vašnosti, pozítří máme první zkoušku. Čendo, podrž žebřík!“</span></p>
          <p class="chunk" data-nb-ref-number="722" data-nb-words="20" data-nb-chars="110"><span class="idea" data-nb-ref-number="729" id="idea729" data-nb-words="20" data-nb-chars="110">Čenda podržel žebřík, pan Jirsák slezl, a&nbsp;když byl dole, tak se&nbsp;osopil na&nbsp;lidi, kteří stáli kolem a&nbsp;očumovali.</span></p>
          <p class="chunk" data-nb-ref-number="723" data-nb-words="17" data-nb-chars="104"><span class="idea" data-nb-ref-number="730" id="idea730" data-nb-words="17" data-nb-chars="104">„Copak jste, stafraholti, ještě neviděli, když se&nbsp;bere míra slonovi na&nbsp;čepici? Vy&nbsp;jste mně divný národ!“</span></p>
          <p class="chunk" data-nb-ref-number="724" data-nb-words="4" data-nb-chars="16"><span class="idea" data-nb-ref-number="731" id="idea731" data-nb-words="4" data-nb-chars="16">A&nbsp;lidi šli pryč.</span></p>
          <p class="chunk" data-nb-ref-number="725" data-nb-words="50" data-nb-chars="257"><span class="idea" data-nb-ref-number="732" id="idea732" data-nb-words="50" data-nb-chars="257">Pak jsem Jumbovi pravil, aby si&nbsp;šel domů, že&nbsp;hnedlinko přijdu za&nbsp;ním. A&nbsp;Jumbo šel domů. Já&nbsp;však jsem šel za&nbsp;panem Jirsákem do&nbsp;stavení a&nbsp;tam jsem ho&nbsp;žádal, aby si&nbsp;dal záležet, aby probůh čepici nezkazil, jelikož Jumbo je&nbsp;povahy lítostivé a&nbsp;moc by&nbsp;si&nbsp;to&nbsp;bral.</span></p>
          <p class="chunk" data-nb-ref-number="726" data-nb-words="30" data-nb-chars="201"><span class="idea" data-nb-ref-number="733" id="idea733" data-nb-words="30" data-nb-chars="201">Pan Jirsák pravil: „Pamatuj si, mládenče, že&nbsp;starý Jirsák ještě nikdy nic nezvrzal, jelikož na&nbsp;starého Jirsáka je&nbsp;spoleh, starý Jirsák může ukázat tisíce děkovných přípisů od&nbsp;těch největších kapacitů.“</span></p>
          <p class="chunk" data-nb-ref-number="727" data-nb-words="16" data-nb-chars="72"><span class="idea" data-nb-ref-number="734" id="idea734" data-nb-words="16" data-nb-chars="72">Pravil jsem, že&nbsp;věřím a&nbsp;že&nbsp;se&nbsp;spoléhám a&nbsp;že&nbsp;jsem to&nbsp;pravil na&nbsp;každý pád.</span></p>
          <p class="chunk" data-nb-ref-number="728" data-nb-words="24" data-nb-chars="117"><span class="idea" data-nb-ref-number="735" id="idea735" data-nb-words="24" data-nb-chars="117">Načež se&nbsp;mne pan Jirsák vyptával, co&nbsp;by&nbsp;ta&nbsp;červená čepice měla znamenat, a&nbsp;já&nbsp;jsem mu&nbsp;pravil, že&nbsp;je&nbsp;to&nbsp;skrz tu&nbsp;Indii.</span></p>
          <p class="chunk" data-nb-ref-number="729" data-nb-words="82" data-nb-chars="467"><span class="idea" data-nb-ref-number="736" id="idea736" data-nb-words="82" data-nb-chars="467">Čenda se&nbsp;vmísil do&nbsp;hovoru a&nbsp;pravil, že&nbsp;by&nbsp;se&nbsp;také rád do&nbsp;Indie podíval, jelikož tam kyne mnohé poučení, ale že&nbsp;to&nbsp;nejde. Protože v&nbsp;té daleké a&nbsp;horké krajině snadno by&nbsp;mohl zhřešiti, buď ze&nbsp;zlosti či&nbsp;z&nbsp;roztržitosti, z&nbsp;pýchy či&nbsp;lakomství, jelikož v&nbsp;takové divočině se&nbsp;nalézá mnoho světských marností. A&nbsp;nejhorší jest, že&nbsp;by&nbsp;se&nbsp;ani nemohl vyzpovídat, protože Indie jest země pohanská, kde roste pouze koření, pohané, jakož i&nbsp;divá zvířata. Kromě toho musí doma vypomáhat.</span></p>
          <p class="chunk" data-nb-ref-number="730" data-nb-words="92" data-nb-chars="509"><span class="idea" data-nb-ref-number="737" id="idea737" data-nb-words="92" data-nb-chars="509">Ale pan Jirsák pravil: „Co se&nbsp;toho vypomáhání dotejčí, z&nbsp;toho si&nbsp;nedělej hlavu, jelikož toho moc nepoděláš a&nbsp;veškerou práci s&nbsp;matkou zastanu. A&nbsp;co&nbsp;se&nbsp;těch hříchů dotejčí, snad se&nbsp;tam také nějaký velebníček najde, a&nbsp;když ne&nbsp;–&nbsp;jakáž pomoc! Nějak se&nbsp;s&nbsp;těma hříchama protlučeš, a&nbsp;až&nbsp;se&nbsp;vrátíš, tak se&nbsp;vyzpovídáš. Naopak já&nbsp;bych rád viděl, abys užil světa, všeho si&nbsp;všiml, nabyl vzdělání, abys měl ze&nbsp;všeho lepší pojem než tatík. Kdybych byl o&nbsp;nějakých dvacet roků mladší, tak mne tu&nbsp;nikdo neudrží ani párem volů.“</span></p>
          <p class="chunk" data-nb-ref-number="731" data-nb-words="18" data-nb-chars="101"><span class="idea" data-nb-ref-number="738" id="idea738" data-nb-words="18" data-nb-chars="101">Čenda měl děsnou radost a&nbsp;pravil: „Tak vy&nbsp;byste, tatínku, dovolil, abych se&nbsp;s&nbsp;Bajzou vydal na&nbsp;cestu?“</span></p>
          <p class="chunk" data-nb-ref-number="732" data-nb-words="86" data-nb-chars="474"><span class="idea" data-nb-ref-number="739" id="idea739" data-nb-words="86" data-nb-chars="474">Pan Jirsák pravil: „Jen si&nbsp;jdi, hochu. Mladý člověk má&nbsp;poznat svět a&nbsp;jeho mravy. Poznáš-li svět, budeš si&nbsp;více vážit domova. Zapakuj si&nbsp;pořádně všecka svoje fidlátka, aby ti&nbsp;nic nechybělo, a&nbsp;až&nbsp;bude čas, jdi si&nbsp;do&nbsp;té&nbsp;stafraholtské Indie, máš mít moje požehnání na&nbsp;tu&nbsp;cestu.“ A&nbsp;ještě pan Jirsák pravil: „Ale nezapomeň si&nbsp;vzít s&nbsp;sebou helikón, abys nepřišel ze&nbsp;cviku, a&nbsp;kdyby se&nbsp;ti&nbsp;mělo po&nbsp;domově stýskat, tak si&nbsp;zatroubíš nějaký veselý kousek a&nbsp;hned se&nbsp;ti&nbsp;kolem srdce uleví.“</span></p>
          <hr>
          <p class="chunk" data-nb-ref-number="733" data-nb-words="44" data-nb-chars="249"><span class="idea" data-nb-ref-number="740" id="idea740" data-nb-words="44" data-nb-chars="249">Maminka mne pohladila a&nbsp;ptala se: „Jak ses vyspal, Petinko?“ Děsně jsem se&nbsp;podivil té&nbsp;otázce a&nbsp;odvětil jsem: „Ale maminko, jak jsem mohl spát, když jsem přece musil jít s&nbsp;Jumbem k&nbsp;panu Jirsákovi skrz tu&nbsp;čepičku?“ Maminka se&nbsp;zamyslila a&nbsp;neříkala nic.</span></p>
          <p class="chunk" data-nb-ref-number="734" data-nb-words="29" data-nb-chars="145"><span class="idea" data-nb-ref-number="741" id="idea741" data-nb-words="29" data-nb-chars="145">I&nbsp;přišel tatínek z&nbsp;krámu, sedl si&nbsp;u&nbsp;mne na&nbsp;pelest a&nbsp;já&nbsp;jsem se&nbsp;ho&nbsp;otázal: „Kolik myslíš, tatínku, bude si&nbsp;pan Jirsák čítat za&nbsp;čepičku pro slona?“</span></p>
          <p class="chunk" data-nb-ref-number="735" data-nb-words="20" data-nb-chars="115"><span class="idea" data-nb-ref-number="742" id="idea742" data-nb-words="20" data-nb-chars="115">Tatínek si&nbsp;pohladil bradu, počechral si&nbsp;knír a&nbsp;pak odvětil: „To máš různé a&nbsp;podle toho, není čepička jako čepička.“</span></p>
          <p class="chunk" data-nb-ref-number="736" data-nb-words="16" data-nb-chars="102"><span class="idea" data-nb-ref-number="743" id="idea743" data-nb-words="16" data-nb-chars="102">Pravil jsem: „Má to&nbsp;být čepička nahoře se&nbsp;střapcem, celá zlatem prošívaná, s&nbsp;bambulkami kolem dokola.“</span></p>
          <p class="chunk" data-nb-ref-number="737" data-nb-words="26" data-nb-chars="152"><span class="idea" data-nb-ref-number="744" id="idea744" data-nb-words="26" data-nb-chars="152">„Když s&nbsp;bambulkami a&nbsp;celou parádou,“ pravil tatínek, „tak by&nbsp;to&nbsp;mohlo být mastné. Jirsák pracuje solidně, to&nbsp;zas beze všeho, ale je&nbsp;drahý jako lékárna.“</span></p>
          <p class="chunk" data-nb-ref-number="738" data-nb-words="14" data-nb-chars="79"><span class="idea" data-nb-ref-number="745" id="idea745" data-nb-words="14" data-nb-chars="79">„Tatínku,“ tázal jsem se&nbsp;po&nbsp;chvíli, „dáš mi&nbsp;na&nbsp;to&nbsp;peníze, kdybysem jako neměl?“</span></p>
          <p class="chunk" data-nb-ref-number="739" data-nb-words="39" data-nb-chars="220"><span class="idea" data-nb-ref-number="746" id="idea746" data-nb-words="39" data-nb-chars="220">Tatínek se&nbsp;nafoukl jako měchuřina a&nbsp;pravil: „Když to&nbsp;musí být, tak se&nbsp;umím ukázat. O&nbsp;mně se&nbsp;nemůže říci, že&nbsp;nemůžu loktem do&nbsp;kapsy. Koupil jsem slona, tak na&nbsp;čepičku nebudu litovat nějaký ten krejcar. Ať&nbsp;udělám pangrot.“</span></p>
          <p class="chunk" data-nb-ref-number="740" data-nb-words="57" data-nb-chars="325"><span class="idea" data-nb-ref-number="747" id="idea747" data-nb-words="57" data-nb-chars="325">Už&nbsp;jsem neříkal nic a&nbsp;pomyslil jsem si, že&nbsp;tatínek je&nbsp;ze&nbsp;všech nejhodnější, jelikož dává na&nbsp;všecko peníze, a&nbsp;hnedky nato jsem si&nbsp;pomyslil, že&nbsp;maminka jest ještě nejhodnější než tatínek, ale za&nbsp;chvilku se&nbsp;mi&nbsp;zdál tatínek zase nejhodnější než maminka a&nbsp;dlouhou chvíli jsem o&nbsp;tom uvažoval, ale nemohl jsem se&nbsp;na&nbsp;ničem ustanovit.</span></p>
          <p class="chunk" data-nb-ref-number="741" data-nb-words="49" data-nb-chars="253"><span class="idea" data-nb-ref-number="748" id="idea748" data-nb-words="49" data-nb-chars="253">A&nbsp;maminka pravila, že&nbsp;tu&nbsp;byli hoši, co&nbsp;spolu chodíme, a&nbsp;ptali se, jak se&nbsp;mně vede. To&nbsp;mně bylo divné, jelikož před malou chvilánkou jsem přece mluvil s&nbsp;Čendou Jirsákem a&nbsp;ten nic nepovídal, a&nbsp;pak jsem si&nbsp;pomyslil: Třeba spím a&nbsp;to&nbsp;všecko se&nbsp;mně jenom zdá.</span></p>
          <p class="chunk" data-nb-ref-number="742" data-nb-words="48" data-nb-chars="266"><span class="idea" data-nb-ref-number="749" id="idea749" data-nb-words="48" data-nb-chars="266">Této myšlenky jsem se&nbsp;polekal, že&nbsp;mně tatínek slíbil peníze na&nbsp;čepičku ve&nbsp;snu a&nbsp;až&nbsp;se&nbsp;probudím, nebude chtít o&nbsp;ničem vědět a&nbsp;bude děsně řvát, že&nbsp;nemá žádný bankál. Pročež jsem se&nbsp;pro jistotu ještě jednou otázal: „A doopravdy zaplatíš tu&nbsp;čepičku? Neříkáš to&nbsp;jen tak?“</span></p>
          <p class="chunk" data-nb-ref-number="743" data-nb-words="47" data-nb-chars="255"><span class="idea" data-nb-ref-number="750" id="idea750" data-nb-words="47" data-nb-chars="255">A&nbsp;tatínek odpověděl: „Tak si&nbsp;mně šáhni na&nbsp;nos, jestli lžu.“ Učinil jsem, jak mně kázal, a&nbsp;nos byl tvrdý, z&nbsp;čehož jsem viděl, že&nbsp;tatínek mluvil pravdu, a&nbsp;tatínek pravil: „Tak vidíš, ty&nbsp;kuliferdo, a&nbsp;pamatuj si, že&nbsp;když táta řekne slovo, tak to&nbsp;slovo platí.“</span></p>
          <p class="chunk" data-nb-ref-number="744" data-nb-words="51" data-nb-chars="271"><span class="idea" data-nb-ref-number="751" id="idea751" data-nb-words="51" data-nb-chars="271">Vtom cinkl zvonek v&nbsp;kvelbu a&nbsp;tatínek se&nbsp;zdvíhal, že&nbsp;jako půjde obsloužit zákazníka, ale maminka pravila: „Seď, tati, já&nbsp;už&nbsp;to&nbsp;odbudu sama,“ a&nbsp;tatínek pravil: „A co&nbsp;bys, mami, jenom seď, já&nbsp;už&nbsp;to&nbsp;pořídím,“ a&nbsp;tak se&nbsp;hodnou chvíli hádali, kdo má&nbsp;jít do&nbsp;krámu, a&nbsp;nikdo nešel.</span></p>
          <p class="chunk" data-nb-ref-number="745" data-nb-words="54" data-nb-chars="306"><span class="idea" data-nb-ref-number="752" id="idea752" data-nb-words="54" data-nb-chars="306">Ale pak se&nbsp;ukázalo, že&nbsp;to&nbsp;nebyl zákazník, nýbrž strejda Vařeka s&nbsp;tetou Emou, a&nbsp;maminka pravila: „To jsou k&nbsp;nám hosti,“ a&nbsp;tatínek pravil: „A kruci!“ a&nbsp;strejda pravil: „Přišli jsme se&nbsp;podívat na&nbsp;toho maroda,“ a&nbsp;teta pravila: „Tak co? Ty&nbsp;líná kůže, copak se&nbsp;smí dneska marodit? Kdopak dneska může doktorovat?“</span></p>
          <p class="chunk" data-nb-ref-number="746" data-nb-words="18" data-nb-chars="114"><span class="idea" data-nb-ref-number="753" id="idea753" data-nb-words="18" data-nb-chars="114">Strejda silně vzdychl a&nbsp;pravil: „Tihle doktoři, to&nbsp;je&nbsp;národ! Jenom umějí strašné peníze brát a&nbsp;ničemu nerozumějí.“</span></p>
          <p class="chunk" data-nb-ref-number="747" data-nb-words="71" data-nb-chars="370"><span class="idea" data-nb-ref-number="754" id="idea754" data-nb-words="71" data-nb-chars="370">A&nbsp;teta pravila: „U nás se&nbsp;nikdy nevolá doktor. To&nbsp;my&nbsp;nevedeme. Kam bysme přišli? Když někomu něco chybí, tak mu&nbsp;udělám baldriánové thé, on&nbsp;to&nbsp;vezme na&nbsp;noc, vyspí se&nbsp;z&nbsp;toho a&nbsp;druhý den běhá jako koroptvička. A&nbsp;to&nbsp;je&nbsp;to&nbsp;nejlepší. Kdyby se&nbsp;měl na&nbsp;všecko volat doktor, tak se&nbsp;můžeme spakovat a&nbsp;rovnou do&nbsp;chudobince. Marodit se&nbsp;může jenom v&nbsp;bohatém domě, kde je&nbsp;z&nbsp;čeho brát.“</span></p>
          <p class="chunk" data-nb-ref-number="748" data-nb-words="46" data-nb-chars="250"><span class="idea" data-nb-ref-number="755" id="idea755" data-nb-words="46" data-nb-chars="250">A&nbsp;potom mluvili děsně rychle a&nbsp;hodně nahlas, že&nbsp;je&nbsp;lepší být zdráv než nemocný, a&nbsp;potom mluvili pomalu a&nbsp;silně tiše, že&nbsp;náš doktor už&nbsp;si&nbsp;kupuje druhý barák, toť se&nbsp;ví, vždyť si&nbsp;nahrabal takových peněz, a&nbsp;oči jim závistivě svítily jako našemu Honzovi.</span></p>
          <p class="chunk" data-nb-ref-number="749" data-nb-words="30" data-nb-chars="189"><span class="idea" data-nb-ref-number="756" id="idea756" data-nb-words="30" data-nb-chars="189">Maminka pravila, že&nbsp;zdraví je&nbsp;přednější než majetek, a&nbsp;tatínek pravil, že&nbsp;na&nbsp;děti nic nelituje, a&nbsp;strejda pravil: „To neříkej, švagře, kdopak si&nbsp;dneska může dovolit vyhazovat peníze oknem?“</span></p>
          <p class="chunk" data-nb-ref-number="750" data-nb-words="114" data-nb-chars="624"><span class="idea" data-nb-ref-number="757" id="idea757" data-nb-words="114" data-nb-chars="624">Tatínek pravil, že&nbsp;to&nbsp;není žádné vyhazování peněz oknem, když se&nbsp;k&nbsp;nemocnému dítěti volá lékař, a&nbsp;že&nbsp;stejně mu&nbsp;na&nbsp;to&nbsp;nikdo nepřidá, a&nbsp;teta pravila strašně tenkým hlasem: „Však by&nbsp;Péťa nemusil marodit, kdyby byl jaksepatří držený,“ a&nbsp;tatínek pravil hlubokým hlasem: „Podle tebe jsme snad vinni, že&nbsp;to&nbsp;dítě stůně,“ a&nbsp;teta pravila ještě tenčím hlasem: „Já neříkám tak ani onak, jelikož si&nbsp;myslím své,“ a&nbsp;strejda pravil, že&nbsp;si&nbsp;každý může myslit své, na&nbsp;to&nbsp;není žádný palagraf, on&nbsp;si&nbsp;také myslí své, ať&nbsp;se&nbsp;to&nbsp;komu líbí, nebo ne. A&nbsp;ještě pravil: „Jak nemá ten hoch marodit, když se&nbsp;u&nbsp;vás moc mastí, a&nbsp;to&nbsp;není zdravé pro žaloudek.“</span></p>
          <p class="chunk" data-nb-ref-number="751" data-nb-words="141" data-nb-chars="756"><span class="idea" data-nb-ref-number="758" id="idea758" data-nb-words="141" data-nb-chars="756">Já&nbsp;jsem to&nbsp;poslouchal a&nbsp;měl jsem hrozného vzteka, že&nbsp;strejda s&nbsp;tetou mluví řeči, a&nbsp;přemýšlel jsem, co&nbsp;bych jim tak sprostého, ale hodně sprostého řekl, aby už&nbsp;nemluvili řeči, a&nbsp;pak jsem pravil, že&nbsp;tatínek mně zaplatí červenou čepičku pro slona, co&nbsp;bude mít střapec a&nbsp;bambulky kolem dokola, a&nbsp;že&nbsp;pan Jirsák na&nbsp;to&nbsp;spotřebuje čtyři metry sukna a&nbsp;zlata nejméně metrák. A&nbsp;ještě jsem pravil: „A ta&nbsp;čepice bude stát milión, tisíc a&nbsp;ještě stovku.“ Když jsem to&nbsp;pravil, tak se&nbsp;teta podívala na&nbsp;strejdu a&nbsp;strejda se&nbsp;podíval na&nbsp;tetu a&nbsp;koukali na&nbsp;sebe dlouhou chvíli a&nbsp;křivili přitom hubu a&nbsp;pak pravili oba najednou: „Pak se&nbsp;jeden diví, kam ty&nbsp;peníze přijdou,“ a&nbsp;potom ještě pravili, že&nbsp;to&nbsp;dítě to&nbsp;nemá ze&nbsp;sebe a&nbsp;že&nbsp;prokoukli tu&nbsp;naši politiku a&nbsp;že&nbsp;to&nbsp;jsou samé špičky.</span></p>
          <p class="chunk" data-nb-ref-number="752" data-nb-words="9" data-nb-chars="55"><span class="idea" data-nb-ref-number="759" id="idea759" data-nb-words="9" data-nb-chars="55">Maminka se&nbsp;divila: „Jaké špičky, Emo? Já&nbsp;ti&nbsp;nerozumím.“</span></p>
          <p class="chunk" data-nb-ref-number="753" data-nb-words="46" data-nb-chars="279"><span class="idea" data-nb-ref-number="760" id="idea760" data-nb-words="46" data-nb-chars="279">Teta vstala, urovnala si&nbsp;faldy na&nbsp;sukni a&nbsp;pravila: „Ale já&nbsp;tomu moc dobře rozumím,“ a&nbsp;strejdovi pravila: „Vstaň a&nbsp;pojď!“ a&nbsp;mně pravila: „Stejně to&nbsp;máš ze&nbsp;samého skotáctví a&nbsp;práh tohoto domu už&nbsp;nikdy nepřekročíme.“ Tatínek pravil: „Nepřijdete k&nbsp;nám, nepůjdete odsud, jakáž pakáž.“</span></p>
          <p class="chunk" data-nb-ref-number="754" data-nb-words="20" data-nb-chars="98"><span class="idea" data-nb-ref-number="761" id="idea761" data-nb-words="20" data-nb-chars="98">A&nbsp;oni šli pryč a&nbsp;byli červení a&nbsp;šli velice rychle a&nbsp;tetě přitom vrzaly botky řkouce: „Ať! Ať! Ať!“</span></p>
          <p class="chunk" data-nb-ref-number="755" data-nb-words="77" data-nb-chars="446"><span class="idea" data-nb-ref-number="762" id="idea762" data-nb-words="77" data-nb-chars="446">A&nbsp;když odešli, tak se&nbsp;tatínek smál hlubokým hlasem: „Hohoho!“ a&nbsp;pravil mamince: „Máš to&nbsp;pěknou přízeň, matko, můžeš si&nbsp;ji&nbsp;dát rovnou pod šturc<sup id="fnref:23"><a href="#fn:23" class="footnote-ref" role="doc-noteref">23</a></sup>.“ A&nbsp;maminka se&nbsp;smála vysokým hlasem: „Hehehe!“ a&nbsp;pravila tatínkovi: „Co bych si&nbsp;ji&nbsp;dávala pod šturc, když je&nbsp;to&nbsp;tvoje přízeň, a&nbsp;ne&nbsp;moje přízeň.“ A&nbsp;slyšela to&nbsp;Kristýna v&nbsp;kuchyni a&nbsp;smála se&nbsp;nejvyšším hlasem: „Hihihi!“ a&nbsp;maminka ji&nbsp;napomenula: „Ššš, holka bláznivá, nemáš kusa rozumu, to&nbsp;dítě chce spát.“</span></p>
          <p class="chunk" data-nb-ref-number="756" data-nb-words="20" data-nb-chars="113"><span class="idea" data-nb-ref-number="763" id="idea763" data-nb-words="20" data-nb-chars="113">Ale já&nbsp;jsem nechtěl spát, jelikož jsem musil jít s&nbsp;Jumbem k&nbsp;panu Jirsákovi, aby si&nbsp;opruboval tu&nbsp;červenou čepičku.</span></p>
          <hr>
          <p class="chunk" data-nb-ref-number="757" data-nb-words="84" data-nb-chars="476"><span class="idea" data-nb-ref-number="764" id="idea764" data-nb-words="84" data-nb-chars="476">Pročež jsem vyskočil z&nbsp;postele, a&nbsp;jak jsem byl, tak jsem pravil Jumbovi, že&nbsp;si&nbsp;musí oprubovat tu&nbsp;červenou čepičku, aby mu&nbsp;byla dobře, a&nbsp;Jumbo šel a&nbsp;já&nbsp;jsem taky šel, pročež jsme šli oba. A&nbsp;po&nbsp;celou cestu jsem pořád slyšel, jak se&nbsp;tatínek směje hlubokým hlasem: „Hohoho!“, maminka dosti vysokým hlasem: „Hehehe!“ a&nbsp;Rampepurda tím nejvyšším hlasem: „Hihihi!“, až&nbsp;se&nbsp;mně to&nbsp;nelíbilo a&nbsp;já&nbsp;jsem si&nbsp;myslil, ať&nbsp;si&nbsp;Rampepurda nechá to&nbsp;své „hihihi!“, až&nbsp;půjde na&nbsp;procházku se&nbsp;šamstrem.</span></p>
          <p class="chunk" data-nb-ref-number="758" data-nb-words="94" data-nb-chars="547"><span class="idea" data-nb-ref-number="765" id="idea765" data-nb-words="94" data-nb-chars="547">A&nbsp;pořád jsme šli, já&nbsp;a&nbsp;Jumbo, až&nbsp;jsme přišli k&nbsp;panu Jirsákovi a&nbsp;on&nbsp;pravil: „Stálé zdraví přeju,“ a&nbsp;hnedky přistavil k&nbsp;Jumbovi žebřík a&nbsp;s&nbsp;Čendou popadli tu&nbsp;červenou čepičku a&nbsp;posadili ji&nbsp;slonovi na&nbsp;hlavu, pak se&nbsp;koukali a&nbsp;pan Jirsák pravil jásavým hlasem: „To není čepička, to&nbsp;je&nbsp;stafraholtská báseň, s&nbsp;takovou věcí může vašnosta do&nbsp;té&nbsp;nejvybranější společnosti, rovnou může vašnosta v&nbsp;té&nbsp;čepičce jít na&nbsp;peněžnický bál, jelikož vyhlíží jako baron.“ A&nbsp;slezl ze&nbsp;žebříku, Čenda taky a&nbsp;všichni tři jsme poodstoupili, abysme viděli, jak ta&nbsp;čepička sedí.</span></p>
          <p class="chunk" data-nb-ref-number="759" data-nb-words="49" data-nb-chars="264"><span class="idea" data-nb-ref-number="766" id="idea766" data-nb-words="49" data-nb-chars="264">A&nbsp;Jumbo mne prosil, abysem mu&nbsp;půjčil kapesní zrcátko, jelikož se&nbsp;chtěl taktéž podívat, jakou dělá parádu, a&nbsp;tak jsem mu&nbsp;zrcátko podržel a&nbsp;on&nbsp;se&nbsp;koukal, přimhuřoval chvilku levé, chvilku zas pravé oko, dal si&nbsp;jednu nohu v&nbsp;bok, pořád se&nbsp;točil a&nbsp;moc si&nbsp;o&nbsp;sobě myslil.</span></p>
          <p class="chunk" data-nb-ref-number="760" data-nb-words="62" data-nb-chars="338"><span class="idea" data-nb-ref-number="767" id="idea767" data-nb-words="62" data-nb-chars="338">Pak požádal pana Jirsáka, aby mu&nbsp;posadil čepičku našišato, pan Jirsák pravil, beze všeho, a&nbsp;zase vylezl na&nbsp;žebřík, aby vyhověl, a&nbsp;Jumbo pravil, že&nbsp;to&nbsp;musí být moc našišato, jelikož je&nbsp;to&nbsp;novomódní. Pak se&nbsp;zase podíval na&nbsp;sebe do&nbsp;zrcátka, koukal se&nbsp;mužně a&nbsp;byl dosti vznešený, celý se&nbsp;zarděl štěstím a&nbsp;pravil, že&nbsp;se&nbsp;mu&nbsp;o&nbsp;čepičce bude zdát.</span></p>
          <p class="chunk" data-nb-ref-number="761" data-nb-words="63" data-nb-chars="343"><span class="idea" data-nb-ref-number="768" id="idea768" data-nb-words="63" data-nb-chars="343">I&nbsp;tázal jsem se&nbsp;pana Jirsáka, co&nbsp;by&nbsp;to&nbsp;dělalo, a&nbsp;pan Jirsák odvětil: „Nono, jaképak copak, semhlenc támhlenc, jářku stafralente, snad skrzevá to&nbsp;nepůjdeme k&nbsp;rychtáři, přece jsme oba, jak si&nbsp;myslím, no&nbsp;ne?“ A&nbsp;pak ještě pravil, že&nbsp;některý den se&nbsp;staví u&nbsp;nás v&nbsp;kvelbu a&nbsp;vybere si&nbsp;zboží pro domácnost, čímž si&nbsp;budem kvit. Já&nbsp;jsem pravil: „Tak jo.“</span></p>
          <p class="chunk" data-nb-ref-number="762" data-nb-words="55" data-nb-chars="302"><span class="idea" data-nb-ref-number="769" id="idea769" data-nb-words="55" data-nb-chars="302">A&nbsp;když jsem šel s&nbsp;Jumbem odtamtaď, tak si&nbsp;Jumbo vykračoval jako milostpán a&nbsp;točil se&nbsp;na&nbsp;všecky strany a&nbsp;koukal se, jestli se&nbsp;lidé koukají, a&nbsp;když viděl, že&nbsp;se&nbsp;koukají, tak byl velice hrdý. A&nbsp;pravil: „Jsem velice elegantní, ale byl bych ještě elegantnější, kdybych měl na&nbsp;zádech dečku a&nbsp;na&nbsp;ocase mašli.“</span></p>
          <p class="chunk" data-nb-ref-number="763" data-nb-words="49" data-nb-chars="255"><span class="idea" data-nb-ref-number="770" id="idea770" data-nb-words="49" data-nb-chars="255">Ale já&nbsp;jsem mu&nbsp;pravil, koukejme se&nbsp;na&nbsp;něho, co&nbsp;on&nbsp;by&nbsp;všechno chtěl, on&nbsp;si&nbsp;myslí, že&nbsp;peníze dělám, a&nbsp;ještě jsem pravil, aby nějaký čásek počkal, jelikož nemusí být všechno najednou. Tak on&nbsp;už&nbsp;neříkal nic, ale já&nbsp;jsem na&nbsp;něm viděl, že&nbsp;pořád myslí na&nbsp;parádu.</span></p>
          <p class="chunk" data-nb-ref-number="764" data-nb-words="210" data-nb-chars="1165"><span class="idea" data-nb-ref-number="771" id="idea771" data-nb-words="210" data-nb-chars="1165">A&nbsp;toho dne jsme se&nbsp;shromáždili před naším kvelbem, že&nbsp;jako pojedeme do&nbsp;Indie. I&nbsp;přišel Bejval Antonín a&nbsp;měl kolo, Kemlink Eduard, Čeněk Jirsák a&nbsp;Zilvar Josef z&nbsp;chudobince a&nbsp;já&nbsp;jsem to&nbsp;spočítal a&nbsp;bylo nás pět. Bejval měl kufřík a&nbsp;v&nbsp;tom měl prádlo, baterku, prak s&nbsp;gumičkou a&nbsp;makovou buchtu. Kemlink si&nbsp;přinesl aktovku a&nbsp;měl v&nbsp;ní&nbsp;dvoje ponožky, něco teplého na&nbsp;krk, pytlíček atlasových bonbónů, kapsle a&nbsp;prášek proti hmyzu a&nbsp;pak mapu Indie a&nbsp;okolí, kompas a&nbsp;atres na&nbsp;nějakého pana Brabce, co&nbsp;dělá krejčovinu v&nbsp;hlavním městě Kalkutě. Ten atres dostal od&nbsp;pana Kemlinka, jelikož pravil, že&nbsp;pan Brabec nám půjde na&nbsp;ruku. Čenda Jirsák se&nbsp;dostavil s&nbsp;batohem a&nbsp;měl v&nbsp;něm celý štos indiánek a&nbsp;levorvér na&nbsp;pět ran a&nbsp;ten prášek, co&nbsp;se&nbsp;z&nbsp;něho dělá bengálský oheň, abysme si&nbsp;mohli udělat bengálský oheň, což jest děsně krásné, a&nbsp;cicvárkové semínko proti bolení, kdybysme něco špatného snědli, a&nbsp;termosku, do&nbsp;které mu&nbsp;maminka dala kafe. A&nbsp;Zilvar přišel s&nbsp;uzlíčkem, ve&nbsp;kterém měl bochník chleba a&nbsp;kus sejra, jakož i&nbsp;kudlu a&nbsp;oka na&nbsp;zajíce, kdybysme nějakého zajíce viděli, a&nbsp;ještě mu&nbsp;pan Zilvar dal na&nbsp;cestu pohlavek, začež mu&nbsp;Zilvar odcizil paklíček tabáku, že&nbsp;bude po&nbsp;cestě hulit.</span></p>
          <p class="chunk" data-nb-ref-number="765" data-nb-words="68" data-nb-chars="380"><span class="idea" data-nb-ref-number="772" id="idea772" data-nb-words="68" data-nb-chars="380">A&nbsp;když jsme byli všichni shromážděni, tak přiběhla Jodaska a&nbsp;byla to&nbsp;vdova odnaproti a&nbsp;pravila, jestli v&nbsp;Indii potkáme nějakého pana Mothejzlíka, že&nbsp;mu&nbsp;máme vyřídit, že&nbsp;musí kozu prodat, jelikož nežere a&nbsp;neví si&nbsp;rady. Pana Mothejzlíka poznáme prý podle toho, že&nbsp;nosí flanelovou vestu a&nbsp;má&nbsp;vatu v&nbsp;uších, a&nbsp;když se&nbsp;mění počasí, tak si&nbsp;šlape na&nbsp;jazyk. Já&nbsp;jsem pravil, že&nbsp;to&nbsp;vyřídíme.</span></p>
          <p class="chunk" data-nb-ref-number="766" data-nb-words="59" data-nb-chars="333"><span class="idea" data-nb-ref-number="773" id="idea773" data-nb-words="59" data-nb-chars="333">A&nbsp;přišel také pan polecajt Letovský a&nbsp;přál nám dobrého pořízení a&nbsp;šťastného návratu a&nbsp;příznivého počasí. Přičemž pohlédl na&nbsp;nebe a&nbsp;pravil: „Nevím, nevím, nějak se&nbsp;nám to&nbsp;zatahuje.“ A&nbsp;ještě pravil, že&nbsp;kdybysme spatřili nějakého tygra, co&nbsp;se&nbsp;chystá ke&nbsp;skoku, tak se&nbsp;nemáme lekat a&nbsp;beze všeho ho&nbsp;praštit něčím po&nbsp;hlavě, on&nbsp;pak dá&nbsp;pokoj.</span></p>
          <p class="chunk" data-nb-ref-number="767" data-nb-words="52" data-nb-chars="328"><span class="idea" data-nb-ref-number="774" id="idea774" data-nb-words="52" data-nb-chars="328">Taktéž pan starosta vyšel z&nbsp;radnice, všem nám potřásl rukou a&nbsp;pravil, jestli se&nbsp;nám vynatrefí mluvit s&nbsp;panem maharadžou, abysme mu&nbsp;vyřídili srdečný pozdrav, jelikož naše město má&nbsp;od&nbsp;nepamětných dob ty&nbsp;nejlepší styky s&nbsp;Indií, a&nbsp;že&nbsp;naše obyvatelstvo s&nbsp;národností indickou víží již od&nbsp;časů Přemyslovců nejpevnější pouta přátelství.</span></p>
          <p class="chunk" data-nb-ref-number="768" data-nb-words="82" data-nb-chars="518"><span class="idea" data-nb-ref-number="775" id="idea775" data-nb-words="82" data-nb-chars="518">V&nbsp;poslední chvíli přiklusal pan učitel a&nbsp;doufal, že&nbsp;mluví ze&nbsp;srdce všech přítomných, když nám přeje na&nbsp;cestu mnoho štěstí a&nbsp;abysme bez pohromy vyvázli ze&nbsp;všelikých nebezpečí a&nbsp;úskalí, které se&nbsp;nám budou klásti na&nbsp;cestu. A&nbsp;důtklivě nás napomenul, abysme ani v&nbsp;tropických krajinách, vyznačujících se&nbsp;bujnou vegetací, nezapomněli, že&nbsp;jsme synové vlasti a&nbsp;že&nbsp;máme kráčet příkladem napřed. Taktéž nám kladl na&nbsp;srdce, abysme se&nbsp;snažili obohatit své vědomosti, a&nbsp;co&nbsp;spatříme pamětihodného, si&nbsp;zapisovali do&nbsp;zvláštního sešitu.</span></p>
          <p class="chunk" data-nb-ref-number="769" data-nb-words="62" data-nb-chars="349"><span class="idea" data-nb-ref-number="776" id="idea776" data-nb-words="62" data-nb-chars="349">A&nbsp;mnoho jiných lidí přišlo, mezi nimi i&nbsp;Kozí Kuncka a&nbsp;pan Fajst. Pan Fajst nás nabádal, abysme v&nbsp;Indii dali každému slušné pozdravení, aby na&nbsp;nás Indové nepoznali, jaký jsme neřád. Zilvar pravil, že&nbsp;schválně nikoho nepozdravíme, a&nbsp;až&nbsp;se&nbsp;nás v&nbsp;Indii zeptají, čí&nbsp;jsme, tak že&nbsp;řekneme, že&nbsp;Fajstovi, pročež pan Fajst pravil, že&nbsp;jsme hulváti, a&nbsp;šel pryč.</span></p>
          <p class="chunk" data-nb-ref-number="770" data-nb-words="49" data-nb-chars="257"><span class="idea" data-nb-ref-number="777" id="idea777" data-nb-words="49" data-nb-chars="257">A&nbsp;tatínek s&nbsp;maminkou vyšli před krám a&nbsp;maminka měla na&nbsp;rukou Mančinku a&nbsp;ona pořád chtěla slona, že&nbsp;ho&nbsp;bude chovat, a&nbsp;byla tam také Kristýna a&nbsp;utírala si&nbsp;ruce do&nbsp;zástěry a&nbsp;děsně pištěla a&nbsp;přišel také Jakub od&nbsp;Bejvalů a&nbsp;popleskal Jumba a&nbsp;pravil: „Nó, starej!“</span></p>
          <p class="chunk" data-nb-ref-number="771" data-nb-words="125" data-nb-chars="690"><span class="idea" data-nb-ref-number="778" id="idea778" data-nb-words="125" data-nb-chars="690">A&nbsp;když na&nbsp;věži dobila ta&nbsp;hodina, tak mně Jumbo nastavil chobot, já&nbsp;jsem se&nbsp;mu&nbsp;vyšvihl na&nbsp;hřbet a&nbsp;zvolal jsem silným hlasem: „Vzhůru, mužové!“, načež jsme všichni vykročili. A&nbsp;jak jsme zahýbali kolem cukrářství, tak vyběhla nám naproti Eva Svobodová a&nbsp;pravila, že&nbsp;by&nbsp;také děsně ráda do&nbsp;Indie, ale že&nbsp;ji&nbsp;doma nechtějí pustit, jelikož pan Svoboda pravil: „Já jsem v&nbsp;Indii nebyl a&nbsp;jsem také živ,“ a&nbsp;paní Svobodová pravila: „Já jsem také v&nbsp;Indii nebyla a&nbsp;viz!&nbsp;–&nbsp;přece jsem se&nbsp;vdala, a&nbsp;když budeš sedět doma, tak se&nbsp;taktéž pro tebe najde partie.“ Eva však doma řekla, že&nbsp;půjde do&nbsp;šití, a&nbsp;přinesla si&nbsp;kabelku, do&nbsp;které si&nbsp;nadundala ukrutnou sílu mejdlíček, které nám rozdala, ale mně dala nejvíce.</span></p>
          <p class="chunk" data-nb-ref-number="772" data-nb-words="121" data-nb-chars="618"><span class="idea" data-nb-ref-number="779" id="idea779" data-nb-words="121" data-nb-chars="618">Tak jsem jí&nbsp;pravil, že&nbsp;může jít s&nbsp;námi, což jest velká milost, jelikož se&nbsp;vydáváme do&nbsp;strašlivých dobrodružství, kde za&nbsp;každým kamenem číhá smrt na&nbsp;odvážného muže, a&nbsp;to&nbsp;není nic pro holky, které neumějí pohrdat smrtí. A&nbsp;slon vzal Evu chobotem kolem pasu a&nbsp;vysadil si&nbsp;ji&nbsp;na&nbsp;hřbet. Měla radost, že&nbsp;je&nbsp;ve&nbsp;vejšce, ale já&nbsp;jsem jí&nbsp;pravil, že&nbsp;až&nbsp;u&nbsp;nich doma bude zle, že&nbsp;to&nbsp;bude zase na&nbsp;mně, jelikož je&nbsp;všecko na&nbsp;mně, ačkoli nic nedělám a&nbsp;druzí jsou o&nbsp;moc horší. Ale Eva pravila, že&nbsp;nebude zle, protože když nepřijde včas k&nbsp;večeři, tak si&nbsp;budou doma myslit, že&nbsp;šla k&nbsp;tetě, a&nbsp;doma to&nbsp;rádi vidí, jelikož budou po&nbsp;té&nbsp;tetě dědit.</span></p>
          <p class="chunk" data-nb-ref-number="773" data-nb-words="69" data-nb-chars="396"><span class="idea" data-nb-ref-number="780" id="idea780" data-nb-words="69" data-nb-chars="396">Pročež jsem už&nbsp;nic neříkal a&nbsp;cucal jsem mejdlíčko, nejdřív to&nbsp;bílé, pak to&nbsp;růžové, pak to&nbsp;žluté, ale to&nbsp;hnědé jsem si&nbsp;nechal na&nbsp;konec, protože jest nejlepší. Ostatní mužové taktéž cucali mejdlíčko a&nbsp;činili tak až&nbsp;k&nbsp;nádraží. Bejval Antonín šel k&nbsp;pokladně a&nbsp;tam koupil pro všecky lístky do&nbsp;Indie a&nbsp;pokladník ho&nbsp;žádal, aby mu&nbsp;přivezl indické známky, a&nbsp;Bejval odvětil: „Proč bych nepřivezl? Přivezu.“</span></p>
          <hr>
          <p class="chunk" data-nb-ref-number="774" data-nb-words="162" data-nb-chars="860"><span class="idea" data-nb-ref-number="781" id="idea781" data-nb-words="162" data-nb-chars="860">A&nbsp;pak jsme jeli porád pryč a&nbsp;vlak si&nbsp;ustavičně povídal: „Ratata&nbsp;–&nbsp;Ješiňáci jsou prasata,“ a&nbsp;vůbec mluvil sprostě a&nbsp;děsně rychle a&nbsp;my&nbsp;jsme to&nbsp;mluvili s&nbsp;ním, a&nbsp;když jsme vjížděli do&nbsp;tunelu, tak vlak pronikavě kvičel jako čuník, kterého sedlák nese v&nbsp;pytli, a&nbsp;já&nbsp;jsem si&nbsp;do&nbsp;notesu zapisoval jména stanic, abysem to&nbsp;věděl, kdyby se&nbsp;mne pan učitel na&nbsp;to&nbsp;ptal. A&nbsp;Éda Kemlink se&nbsp;díval do&nbsp;mapy, Bejval pozoroval krajinu a&nbsp;Zilvar z&nbsp;chudobince si&nbsp;nacpal dýmku a&nbsp;kouřil a&nbsp;plival kolem sebe. Lidé nastupovali a&nbsp;Zilvar s&nbsp;nimi mluvil jako dospělý člověk, jako že&nbsp;to&nbsp;utíká, že&nbsp;se&nbsp;člověk diví, že&nbsp;se&nbsp;počasí kazí, že&nbsp;ouroda je&nbsp;špatná a&nbsp;drahota náramná a&nbsp;že&nbsp;jsou lidi horší kolikrát než ten dobytek. A&nbsp;my&nbsp;jsme se&nbsp;Zilvarovi divili, jak umí říkat dospělé řeči, a&nbsp;Zilvar pořád bánil a&nbsp;mocně plival. Eva však se&nbsp;dívala do&nbsp;zrcátka a&nbsp;mačkala si&nbsp;vimrle<sup id="fnref:24"><a href="#fn:24" class="footnote-ref" role="doc-noteref">24</a></sup>, které se&nbsp;jí&nbsp;udělalo na&nbsp;bradě.</span></p>
          <p class="chunk" data-nb-ref-number="775" data-nb-words="27" data-nb-chars="173"><span class="idea" data-nb-ref-number="782" id="idea782" data-nb-words="27" data-nb-chars="173">Najednou se&nbsp;vlak zastavil a&nbsp;jeden pán od&nbsp;dráhy zařval strašlivým hlasem: „Indie, vystupovááát!“ Pročež jsme každý uchopil svá zavazadla, vystoupili jsme a&nbsp;byli jsme v&nbsp;Indii.</span></p>
          <p class="chunk" data-nb-ref-number="776" data-nb-words="41" data-nb-chars="247"><span class="idea" data-nb-ref-number="783" id="idea783" data-nb-words="41" data-nb-chars="247">A&nbsp;koukali jsme se&nbsp;na&nbsp;všecky strany a&nbsp;viděli jsme velikánské domy, nejméně miliónkrát větší, než je&nbsp;u&nbsp;nás hraběcí zámek, a&nbsp;obyvatelstva tam byla ukrutná síla, lidé chodili sem i&nbsp;tam, byli čokoládově zbarvení a&nbsp;děsně rychle mluvili indickým nářečím.</span></p>
          <p class="chunk" data-nb-ref-number="777" data-nb-words="36" data-nb-chars="189"><span class="idea" data-nb-ref-number="784" id="idea784" data-nb-words="36" data-nb-chars="189">My&nbsp;jsme se&nbsp;tam nemohli vyznat, ono to&nbsp;bylo všechno jinačí než u&nbsp;nás, a&nbsp;byl tam polecajt. Pročež k&nbsp;němu přistoupil Éda Kemlink, pěkné pozdravení dal a&nbsp;tázal se&nbsp;ho, kde by&nbsp;ostával pan Brabec.</span></p>
          <p class="chunk" data-nb-ref-number="778" data-nb-words="123" data-nb-chars="758"><span class="idea" data-nb-ref-number="785" id="idea785" data-nb-words="123" data-nb-chars="758">Strážník odvětil: „Když chcete jít, sir, k&nbsp;panu Brabcovi, tak musíte jít do&nbsp;ulice Mahátmá Gándhího, což jest poblíže náměstí Jiřího z&nbsp;Poděbrad. Uposlechnete-li mé&nbsp;rady, dáte se&nbsp;z&nbsp;kopečka dolů, vezmete to&nbsp;šrekou<sup id="fnref:25"><a href="#fn:25" class="footnote-ref" role="doc-noteref">25</a></sup>&nbsp;přes Uhelný plácek, pak se&nbsp;dáte doprava, uhnete se&nbsp;doleva, nadejdete si&nbsp;průchodem, a&nbsp;když vyjdete, tak uvidíte veřejného posluhu. Obejdete toho dobrého muže a&nbsp;spatříte materialistu<sup id="fnref:26"><a href="#fn:26" class="footnote-ref" role="doc-noteref">26</a></sup>, toho necháte stranou a&nbsp;půjdete dále, načež uzříte žehlírnu a&nbsp;mechanický mandl, a&nbsp;pan Brabec bydlí hned naproti. Obávám se&nbsp;však, sir, že&nbsp;ho&nbsp;nezastihnete doma, jelikož pan Brabec v&nbsp;tudlenc dobu bývá v&nbsp;hospodě a&nbsp;hraje s&nbsp;panem Muhamedem Alim pilijár. Ona hospoda se&nbsp;nazývá ‚U kaloně jedlého‘ a&nbsp;poznáte ji&nbsp;podle toho, že&nbsp;před vchodem stojí číšník utvořený z&nbsp;plechu.“</span></p>
          <p class="chunk" data-nb-ref-number="779" data-nb-words="30" data-nb-chars="166"><span class="idea" data-nb-ref-number="786" id="idea786" data-nb-words="30" data-nb-chars="166">Kemlink slušně poděkoval za&nbsp;tu&nbsp;zprávu, radu a&nbsp;poučení, načež jsme rokovali, co&nbsp;a&nbsp;jak, a&nbsp;Bejval pravil, že&nbsp;bude nejlepší, když půjdeme k&nbsp;Brabcom a&nbsp;počkáme tam na&nbsp;něho.</span></p>
          <p class="chunk" data-nb-ref-number="780" data-nb-words="13" data-nb-chars="83"><span class="idea" data-nb-ref-number="787" id="idea787" data-nb-words="13" data-nb-chars="83">„Jelikož pořád v&nbsp;hospodě nemůže být, jednou přece musí přijít domů,“ pravil Bejval.</span></p>
          <p class="chunk" data-nb-ref-number="781" data-nb-words="35" data-nb-chars="172"><span class="idea" data-nb-ref-number="788" id="idea788" data-nb-words="35" data-nb-chars="172">My&nbsp;jsme pravili, že&nbsp;je&nbsp;to&nbsp;prauda, a&nbsp;tak jsme šli. A&nbsp;jak tak jdeme, tak jsme na&nbsp;cestě spatřili jednoho pána, co&nbsp;seděl na&nbsp;zemi, u&nbsp;nohou měl proutěný košík a&nbsp;byl dosti nahatý.</span></p>
          <p class="chunk" data-nb-ref-number="782" data-nb-words="56" data-nb-chars="295"><span class="idea" data-nb-ref-number="789" id="idea789" data-nb-words="56" data-nb-chars="295">Ten dosti nahatý pán pískal na&nbsp;píšťalu velice žalostnou notu a&nbsp;my&nbsp;jsme se&nbsp;u&nbsp;něho zastavili a&nbsp;koukali jsme, a&nbsp;když jsme chvíli koukali, tak jsme viděli, že&nbsp;z&nbsp;košíku lezou hadi, a&nbsp;každý z&nbsp;nich měl cvikr<sup id="fnref:27"><a href="#fn:27" class="footnote-ref" role="doc-noteref">27</a></sup>. A&nbsp;jak ten dosti nahatý pán pískal, tak ti&nbsp;hadi se&nbsp;pohybovali podle noty, jako by&nbsp;tancovali.</span></p>
          <p class="chunk" data-nb-ref-number="783" data-nb-words="31" data-nb-chars="170"><span class="idea" data-nb-ref-number="790" id="idea790" data-nb-words="31" data-nb-chars="170">Když jsem to&nbsp;viděl, nemohl jsem se&nbsp;udržet smíchu a&nbsp;pravil jsem: „Podívejte se, hoši, jací děsní volové jsou ti&nbsp;hadi! Oni si&nbsp;myslí, že&nbsp;musejí tancovat, jak ten pán píská!“</span></p>
          <p class="chunk" data-nb-ref-number="784" data-nb-words="36" data-nb-chars="198"><span class="idea" data-nb-ref-number="791" id="idea791" data-nb-words="36" data-nb-chars="198">Uslyšev to&nbsp;jeden had, vylezl úplně z&nbsp;koše, postavil se&nbsp;přede mnou rovně jako hůlka, pořád na&nbsp;mne koukal a&nbsp;příšerně se&nbsp;šklebil, načež pravil silným hlasem: „Kdo je&nbsp;u&nbsp;tebe vůl? Řekni to&nbsp;ještě jednou!“</span></p>
          <p class="chunk" data-nb-ref-number="785" data-nb-words="34" data-nb-chars="172"><span class="idea" data-nb-ref-number="792" id="idea792" data-nb-words="34" data-nb-chars="172">Aby si&nbsp;ten trouba hadovská nemyslil, že&nbsp;se&nbsp;ho&nbsp;bojím, tak jsem odvětil hrdým hlasem: „Ty jseš vůl a&nbsp;ti&nbsp;hadi, co&nbsp;s&nbsp;nimi chodíš, jsou také volové a&nbsp;ty&nbsp;jseš ze&nbsp;všech největší.“</span></p>
          <p class="chunk" data-nb-ref-number="786" data-nb-words="30" data-nb-chars="153"><span class="idea" data-nb-ref-number="793" id="idea793" data-nb-words="30" data-nb-chars="153">Had se&nbsp;na&nbsp;mne podíval přes skřipec a&nbsp;děsně zasyčel a&nbsp;sápal se&nbsp;po&nbsp;mně řka: „To se&nbsp;ti&nbsp;nevyplatí, ty&nbsp;mlacáku jeden mlacácká, já&nbsp;ti&nbsp;jednu majznu, že&nbsp;uvidíš!“</span></p>
          <p class="chunk" data-nb-ref-number="787" data-nb-words="18" data-nb-chars="100"><span class="idea" data-nb-ref-number="794" id="idea794" data-nb-words="18" data-nb-chars="100">Já&nbsp;jsem se&nbsp;rozzlobil: „Co nadáváš, ty&nbsp;pitomo?“ a&nbsp;popadl jsem klican řka: „Tak si&nbsp;pojď, máš-li chuť!“</span></p>
          <p class="chunk" data-nb-ref-number="788" data-nb-words="13" data-nb-chars="73"><span class="idea" data-nb-ref-number="795" id="idea795" data-nb-words="13" data-nb-chars="73">Ostatní hoši popadli taktéž kameny a&nbsp;já&nbsp;jsem viděl, že&nbsp;bude pořádná mela.</span></p>
          <p class="chunk" data-nb-ref-number="789" data-nb-words="30" data-nb-chars="156"><span class="idea" data-nb-ref-number="796" id="idea796" data-nb-words="30" data-nb-chars="156">Avšak všichni hadi vylezli z&nbsp;koše a&nbsp;byla jich děsná spousta a&nbsp;ten skoro nahatý pán je&nbsp;na&nbsp;nás štval a&nbsp;pravil: „Jen do&nbsp;nich, mládenci, kousněte je&nbsp;do&nbsp;lejtka!“</span></p>
          <p class="chunk" data-nb-ref-number="790" data-nb-words="92" data-nb-chars="495"><span class="idea" data-nb-ref-number="797" id="idea797" data-nb-words="92" data-nb-chars="495">Jeden z&nbsp;hadů se&nbsp;zlomyslným úsměvem v&nbsp;líci skočil na&nbsp;Édu Kemlinka a&nbsp;uštknul ho&nbsp;a&nbsp;Éda zařval děsným hlasem: „Běda mi, umírám!“ a&nbsp;svalil se&nbsp;na&nbsp;zem. Eva kvičela, neboť se&nbsp;jí&nbsp;hadi ošklivili, a&nbsp;všichni hoši se&nbsp;dali na&nbsp;útěk a&nbsp;nechali mne v&nbsp;tom, abysem sám zvítězil, ale byla jich proti mně přesila, a&nbsp;ten dosti nahatý pán je&nbsp;pořád naváděl, řka indickým hlasem: „Jen se&nbsp;čiňte, mladíci, aby si&nbsp;podruhé nedovoloval!“ a&nbsp;já&nbsp;jsem házel kameny ostošest, ale hadů bylo čím dál tím více, pročež jsem děsně řval.</span></p>
          <p class="chunk" data-nb-ref-number="791" data-nb-words="17" data-nb-chars="85"><span class="idea" data-nb-ref-number="798" id="idea798" data-nb-words="17" data-nb-chars="85">A&nbsp;maminka pravila: „Tak už&nbsp;se&nbsp;upokoj, Petinko, já&nbsp;ti&nbsp;dám meducínu a&nbsp;ono se&nbsp;ti&nbsp;uleví.“</span></p>
          <p class="chunk" data-nb-ref-number="792" data-nb-words="62" data-nb-chars="329"><span class="idea" data-nb-ref-number="799" id="idea799" data-nb-words="62" data-nb-chars="329">Dala mně na&nbsp;lžičku meducínu a&nbsp;zuby mně klapaly a&nbsp;byl jsem celý roztřesený, jelikož jsem silně zápasil, abych je&nbsp;přemohl. Bylo to&nbsp;v&nbsp;noci a&nbsp;tatínek si&nbsp;začal rychle obouvat botky, že&nbsp;skočí pro pana doktora, aby mně dal teploměr, ale já&nbsp;jsem pravil tatínkovi, že&nbsp;nesmí jít do&nbsp;té&nbsp;noci, jelikož je&nbsp;tam plno hadů a&nbsp;ti&nbsp;jsou celí vzteklí.</span></p>
          <p class="chunk" data-nb-ref-number="793" data-nb-words="36" data-nb-chars="196"><span class="idea" data-nb-ref-number="800" id="idea800" data-nb-words="36" data-nb-chars="196">A&nbsp;ještě jsem pravil, že&nbsp;se&nbsp;hadů nebojím, já&nbsp;jsem jim to&nbsp;nandal, že&nbsp;budou v&nbsp;Indii dlouho vzpomínat na&nbsp;Petra Bajzu a&nbsp;jeho ukrutánskou sílu a&nbsp;že&nbsp;hadi budou vypravovat svým vnukům, jaký mazec dostali.</span></p>
          <p class="chunk" data-nb-ref-number="794" data-nb-words="58" data-nb-chars="316"><span class="idea" data-nb-ref-number="801" id="idea801" data-nb-words="58" data-nb-chars="316">Moc jsem se&nbsp;naparoval, aby si&nbsp;naši nemyslili, že&nbsp;jsem měl strach, ale já&nbsp;jsem měl opravdu strach, jelikož těch hadů bylo moc a&nbsp;každý z&nbsp;nich nosil cvikr jako náš pan říďa a&nbsp;přes ten cvikr na&nbsp;mne děsně vejrali, jako by&nbsp;chtěli říci: Bajzo, Bajzo, ty&nbsp;potutelníče jeden darebná, jsi prašivá ovce, která nakazí celé stádo.</span></p>
          <p class="chunk" data-nb-ref-number="795" data-nb-words="25" data-nb-chars="128"><span class="idea" data-nb-ref-number="802" id="idea802" data-nb-words="25" data-nb-chars="128">A&nbsp;bylo mně líto Édy Kemlinka, jelikož každý, koho štípne had, musí zemřít, a&nbsp;Éda byl z&nbsp;toho tak otrávený, že&nbsp;umřel a&nbsp;měl pohřeb.</span></p>
          <p class="chunk" data-nb-ref-number="796" data-nb-words="60" data-nb-chars="354"><span class="idea" data-nb-ref-number="803" id="idea803" data-nb-words="60" data-nb-chars="354">Na&nbsp;kostelní věži klinkal umíráček a&nbsp;Čenda Jirsák kráčel vpředu a&nbsp;nesl křížek a&nbsp;nechtěl ho&nbsp;nikomu půjčit, jelikož byl velice hrdý. A&nbsp;pan Rektorys, co&nbsp;k&nbsp;němu chodíme do&nbsp;houslí, vedl bandu muzikantů a&nbsp;pískal kládynet, a&nbsp;když nepískal, tak mával rukou, jako by&nbsp;zaháněl mouchy, aby muzikanti drželi notu, a&nbsp;pan Jirsák foukal trombón a&nbsp;příšerně nadouval tváře.</span></p>
          <p class="chunk" data-nb-ref-number="797" data-nb-words="51" data-nb-chars="262"><span class="idea" data-nb-ref-number="804" id="idea804" data-nb-words="51" data-nb-chars="262">A&nbsp;Eva Svobodová byla za&nbsp;družičku a&nbsp;měla bílé šaty a&nbsp;věneček na&nbsp;hlavě a&nbsp;myslila si, že&nbsp;jí&nbsp;to&nbsp;děsně sluší, pročež byla velice hrdá a&nbsp;dělala malé krůčky. A&nbsp;my&nbsp;hoši, co&nbsp;chodíme spolu, byli jsme smutní, protože před chvilkou nás bylo pět a&nbsp;nyní jsme byli pouze čtyři.</span></p>
          <p class="chunk" data-nb-ref-number="798" data-nb-words="38" data-nb-chars="196"><span class="idea" data-nb-ref-number="805" id="idea805" data-nb-words="38" data-nb-chars="196">Tak jsme kráčeli na&nbsp;hřbitov a&nbsp;hudba hrála truchlivou notu a&nbsp;Éda byl zadundaný v&nbsp;truhle a&nbsp;truhla byla na&nbsp;voze, který byl černý, koně byli také černí a&nbsp;kočí měl černé šaty a&nbsp;na&nbsp;hlavě černý kašket<sup id="fnref:28"><a href="#fn:28" class="footnote-ref" role="doc-noteref">28</a></sup>.</span></p>
          <p class="chunk" data-nb-ref-number="799" data-nb-words="75" data-nb-chars="387"><span class="idea" data-nb-ref-number="806" id="idea806" data-nb-words="75" data-nb-chars="387">A&nbsp;lidé se&nbsp;koukali a&nbsp;bylo jich hodně, já&nbsp;jsem byl ze&nbsp;všech nejsmutnější a&nbsp;myslil jsem si, že&nbsp;půjčím Édovi knihu Duch Llana Estacada, aby si&nbsp;z&nbsp;toho nic nedělal, že&nbsp;umřel. A&nbsp;taky jsem mu&nbsp;to&nbsp;řekl, ale Éda se&nbsp;usmál a&nbsp;odvětil: „Duch Llana Estacada mně můžeš půjčit, jelikož bych to&nbsp;rád četl, ale jináč mne nemusíš litovat, že&nbsp;jsem umřel, to&nbsp;je&nbsp;děsná volovina a&nbsp;ty&nbsp;každému věříš, co&nbsp;ti&nbsp;nakuká.“</span></p>
          <p class="chunk" data-nb-ref-number="800" data-nb-words="43" data-nb-chars="225"><span class="idea" data-nb-ref-number="807" id="idea807" data-nb-words="43" data-nb-chars="225">Tomu jsem byl velice rád a&nbsp;hned jsem poznal, že&nbsp;Éda vůbec, ale docela nic neumřel a&nbsp;že&nbsp;se&nbsp;mně to&nbsp;musilo zdát, protože Éda byl jako obyčejně červený, kulatý, ducatý a&nbsp;obličej měl nařvaný. A&nbsp;vůbec nic, ale docela nic mu&nbsp;nebylo.</span></p>
          <p class="chunk" data-nb-ref-number="801" data-nb-words="21" data-nb-chars="121"><span class="idea" data-nb-ref-number="808" id="idea808" data-nb-words="21" data-nb-chars="121">Pročež jsem pravil: „Když teda tvrdíš, žes neumřel, ale že&nbsp;jseš pořád živ jako obyčejně, tak musíme jít k&nbsp;panu Brabcovi.“</span></p>
          <p class="chunk" data-nb-ref-number="802" data-nb-words="25" data-nb-chars="130"><span class="idea" data-nb-ref-number="809" id="idea809" data-nb-words="25" data-nb-chars="130">Tak jsme šli k&nbsp;panu Brabcovi, a&nbsp;všichni hoši šli s&nbsp;námi, Eva Svobodová taky šla, a&nbsp;Jumbo šel taky, pročež nás bylo dohromady sedm.</span></p>
          <p class="chunk" data-nb-ref-number="803" data-nb-words="31" data-nb-chars="178"><span class="idea" data-nb-ref-number="810" id="idea810" data-nb-words="31" data-nb-chars="178">Bylo ukrutánské horko, jelikož Indie leží v&nbsp;tropickém zeměpásu, poněvadž jsme se&nbsp;to&nbsp;ve&nbsp;škole učili. Po&nbsp;cestě jsme se&nbsp;pořád vyptávali lidí a&nbsp;oni nám to&nbsp;říkali, abysme šli správně.</span></p>
          <p class="chunk" data-nb-ref-number="804" data-nb-words="48" data-nb-chars="265"><span class="idea" data-nb-ref-number="811" id="idea811" data-nb-words="48" data-nb-chars="265">Když jsme přišli na&nbsp;místo, tak jsme uviděli jednopatrový barák s&nbsp;pavlačí a&nbsp;byla na&nbsp;něm tabule s&nbsp;nápisem „Vendelín Brabec, krejčí pro pány i&nbsp;hochy“, z&nbsp;čehož jsme seznali, že&nbsp;jsme šli správně. Tak jsme zaťukali na&nbsp;dveře, otřeli si&nbsp;boty o&nbsp;rohožku a&nbsp;vešli jsme dovnitř.</span></p>
          <p class="chunk" data-nb-ref-number="805" data-nb-words="26" data-nb-chars="144"><span class="idea" data-nb-ref-number="812" id="idea812" data-nb-words="26" data-nb-chars="144">Paní Brabcová právě žehlila prádlo a&nbsp;přitom si&nbsp;zpívala smutnou píseň. Když nás spatřila, tak se&nbsp;nás tázala, co&nbsp;si&nbsp;přejeme, a&nbsp;my&nbsp;jsme pravili co.</span></p>
          <p class="chunk" data-nb-ref-number="806" data-nb-words="12" data-nb-chars="70"><span class="idea" data-nb-ref-number="813" id="idea813" data-nb-words="12" data-nb-chars="70">A&nbsp;ona pravila: „Posaďte se, mladí páni, můj musí přijít každý moment.“</span></p>
          <p class="chunk" data-nb-ref-number="807" data-nb-words="66" data-nb-chars="349"><span class="idea" data-nb-ref-number="814" id="idea814" data-nb-words="66" data-nb-chars="349">A&nbsp;pak ještě pravila, že&nbsp;ji&nbsp;už&nbsp;na&nbsp;mou duši všecko mrzí, že&nbsp;je&nbsp;celá usoužená, že&nbsp;jí&nbsp;to&nbsp;nikdo nebude věřit, že&nbsp;má&nbsp;hlavu jako škop, že&nbsp;nohy necítí, že&nbsp;ji&nbsp;nikdo nepolituje, že&nbsp;si&nbsp;to&nbsp;nezasloužila, že&nbsp;je&nbsp;to&nbsp;kříž, že&nbsp;nemá štěstí, že&nbsp;jiní se&nbsp;dovedli narodit, že&nbsp;krom toho trošky jídla nic neužije, že&nbsp;celé noci nespí, jelikož jejímu nejmladšímu lezou zoubky.</span></p>
          <p class="chunk" data-nb-ref-number="808" data-nb-words="8" data-nb-chars="39"><span class="idea" data-nb-ref-number="815" id="idea815" data-nb-words="8" data-nb-chars="39">Zilvar na&nbsp;to&nbsp;pravil, že&nbsp;to&nbsp;jináč nejde.</span></p>
          <p class="chunk" data-nb-ref-number="809" data-nb-words="13" data-nb-chars="69"><span class="idea" data-nb-ref-number="816" id="idea816" data-nb-words="13" data-nb-chars="69">Pak paní Brabcová pravila, že&nbsp;pan Brabec pije kořauku a&nbsp;pak se&nbsp;nezná.</span></p>
          <p class="chunk" data-nb-ref-number="810" data-nb-words="7" data-nb-chars="38"><span class="idea" data-nb-ref-number="817" id="idea817" data-nb-words="7" data-nb-chars="38">Zilvar zase pravil, že&nbsp;to&nbsp;jináč nejde.</span></p>
          <p class="chunk" data-nb-ref-number="811" data-nb-words="26" data-nb-chars="141"><span class="idea" data-nb-ref-number="818" id="idea818" data-nb-words="26" data-nb-chars="141">A&nbsp;paní Brabcová pravila, že&nbsp;ten její člověk pořád trčí v&nbsp;hospodě a&nbsp;kamarádi jsou mu&nbsp;milejší než domov. Zilvar opět pravil, že&nbsp;to&nbsp;jináč nejde.</span></p>
          <p class="chunk" data-nb-ref-number="812" data-nb-words="25" data-nb-chars="143"><span class="idea" data-nb-ref-number="819" id="idea819" data-nb-words="25" data-nb-chars="143">A&nbsp;paní Brabcová pravila, že&nbsp;se&nbsp;na&nbsp;to&nbsp;dlouho koukat nebude, pročež pana Brabce praští mokrou hadrou přes obličej, aby si&nbsp;to&nbsp;už&nbsp;jednou pamatoval.</span></p>
          <p class="chunk" data-nb-ref-number="813" data-nb-words="15" data-nb-chars="70"><span class="idea" data-nb-ref-number="820" id="idea820" data-nb-words="15" data-nb-chars="70">Zilvar opět pravil, že&nbsp;to&nbsp;jináč nejde a&nbsp;že&nbsp;se&nbsp;to&nbsp;s&nbsp;takovými musí umět.</span></p>
          <p class="chunk" data-nb-ref-number="814" data-nb-words="14" data-nb-chars="82"><span class="idea" data-nb-ref-number="821" id="idea821" data-nb-words="14" data-nb-chars="82">A&nbsp;paní Brabcová se&nbsp;otázala: „Řekněte mně, proč právě já&nbsp;mám být taková nešťastná?“</span></p>
          <p class="chunk" data-nb-ref-number="815" data-nb-words="6" data-nb-chars="34"><span class="idea" data-nb-ref-number="822" id="idea822" data-nb-words="6" data-nb-chars="34">A&nbsp;Zilvar odvětil: „To máte různý.“</span></p>
          <p class="chunk" data-nb-ref-number="816" data-nb-words="41" data-nb-chars="230"><span class="idea" data-nb-ref-number="823" id="idea823" data-nb-words="41" data-nb-chars="230">A&nbsp;paní Brabcová pravila Zilvarovi, že&nbsp;je&nbsp;vzdělaný mladý muž, který má&nbsp;z&nbsp;toho pojem, a&nbsp;že&nbsp;hned na&nbsp;něm poznala, že&nbsp;musí být z&nbsp;lepší rodiny, jelikož mluví jako kniha. Zilvar pravil, že&nbsp;je&nbsp;z&nbsp;chudobince, kde leccos vzdělaného pochytil.</span></p>
          <p class="chunk" data-nb-ref-number="817" data-nb-words="17" data-nb-chars="98"><span class="idea" data-nb-ref-number="824" id="idea824" data-nb-words="17" data-nb-chars="98">Paní Brabcová pravila: „To jsem si&nbsp;hned myslila, jak jste začal mluvit,“ a&nbsp;Zilvar byl velice hrdý.</span></p>
          <p class="chunk" data-nb-ref-number="818" data-nb-words="18" data-nb-chars="116"><span class="idea" data-nb-ref-number="825" id="idea825" data-nb-words="18" data-nb-chars="116">Potom nás paní Brabcová uctila malinovou limonádou a&nbsp;my&nbsp;jsme dychtivě pili, jelikož mezi námi panovala veliká žízeň.</span></p>
          <hr>
          <p class="chunk" data-nb-ref-number="819" data-nb-words="93" data-nb-chars="515"><span class="idea" data-nb-ref-number="826" id="idea826" data-nb-words="93" data-nb-chars="515">Když jsme pili tu&nbsp;dobrou, tu&nbsp;červenou malinovou limonádu, tak se&nbsp;ozvaly v&nbsp;síňce kroky a&nbsp;brzy nato se&nbsp;rozletěly dveře a&nbsp;do&nbsp;sednice vstoupil jeden tlustý, silný a&nbsp;vysoký pán, co&nbsp;měl velké kníry a&nbsp;na&nbsp;hlavě turban, a&nbsp;já&nbsp;jsem věděl hnedky, že&nbsp;je&nbsp;to&nbsp;pan Brabec, jelikož měl kolem krku krejčovskou míru a&nbsp;na&nbsp;prsou polštářek s&nbsp;jehlami. Zůstal stát ve&nbsp;dveřích a&nbsp;zkřížil ruce na&nbsp;prsou a&nbsp;třikrát se&nbsp;hluboce poklonil řka: „Buďte mi&nbsp;vítáni, vzácní hosté.“ A&nbsp;obrátil se&nbsp;k&nbsp;paní Brabcové a&nbsp;pravil: „Zdráva buď, velectěná manželko.“</span></p>
          <p class="chunk" data-nb-ref-number="820" data-nb-words="61" data-nb-chars="353"><span class="idea" data-nb-ref-number="827" id="idea827" data-nb-words="61" data-nb-chars="353">Paní Brabcová pravila: „To je&nbsp;dost, že&nbsp;jdeš, sidi Hasane, manželi můj velectěný, také nevíš, kdy se&nbsp;chodí domů, tvoje věrná otrokyně Zulejka, manželka tvoje, už&nbsp;si&nbsp;myslila, že&nbsp;v&nbsp;té&nbsp;hospodě zarosteš jako nehet na&nbsp;palci, jelikož tvoji kamarádi jsou ti&nbsp;přednější, oběd je&nbsp;celý vysmáhlý, já&nbsp;se&nbsp;na&nbsp;to&nbsp;nebudu dívat a&nbsp;odejdu k&nbsp;mamince,“ a&nbsp;mluvila dosti dlouho.</span></p>
          <p class="chunk" data-nb-ref-number="821" data-nb-words="66" data-nb-chars="370"><span class="idea" data-nb-ref-number="828" id="idea828" data-nb-words="66" data-nb-chars="370">Pan Brabec odvětil: „Zadrž, ó&nbsp;ženo, svůj jazyk, který je&nbsp;ostřejší než jatagan<sup id="fnref:29"><a href="#fn:29" class="footnote-ref" role="doc-noteref">29</a></sup>, a&nbsp;kroť se&nbsp;před vzácnými hosty. Alláh je&nbsp;mým svědkem, že&nbsp;mně děláš jenom ostudu, a&nbsp;když se&nbsp;do&nbsp;toho dáš, tak nevíš, kdy máš přestat, a&nbsp;já&nbsp;mám z&nbsp;tebe hlavu jako škop. Právem praví Prokop: Ženský jazyk jest rychlejší než posel přinášející neblahou zvěst. Raději pověz, co&nbsp;máme dneska k&nbsp;obědu?“</span></p>
          <p class="chunk" data-nb-ref-number="822" data-nb-words="26" data-nb-chars="145"><span class="idea" data-nb-ref-number="829" id="idea829" data-nb-words="26" data-nb-chars="145">„Je tam rýže se&nbsp;skopovým,“ pravila paní Brabcová. Pan Brabec se&nbsp;ušklíbl a&nbsp;pravil: „Včera rýže, dnes rýže, zítra rýže. Už&nbsp;to&nbsp;jednomu leze z&nbsp;krku.“</span></p>
          <p class="chunk" data-nb-ref-number="823" data-nb-words="51" data-nb-chars="317"><span class="idea" data-nb-ref-number="830" id="idea830" data-nb-words="51" data-nb-chars="317">„Tak si&nbsp;jdi do&nbsp;hotelu, když jseš takový milostpán, já&nbsp;ti&nbsp;nemůžu pořád podstrojovat, časy nejsou podle toho, kdyby ses nerouhal, ještě budeš jednou rád, a&nbsp;skopové je&nbsp;jako mandle, řezník Brahmaputra mně vždycky nechává stranou ten nejlepší kousek, jelikož jsme dobří zákazníci, my&nbsp;nejsme jako jiní, co&nbsp;berou na&nbsp;knížku.“</span></p>
          <p class="chunk" data-nb-ref-number="824" data-nb-words="8" data-nb-chars="49"><span class="idea" data-nb-ref-number="831" id="idea831" data-nb-words="8" data-nb-chars="49">„Dost!“ vzkřikl krejčí Brabec. „A dávej na&nbsp;stůl.“</span></p>
          <p class="chunk" data-nb-ref-number="825" data-nb-words="55" data-nb-chars="298"><span class="idea" data-nb-ref-number="832" id="idea832" data-nb-words="55" data-nb-chars="298">Krejčí Brabec s&nbsp;chutí pojídal oběd a&nbsp;přitom se&nbsp;nás vyptával na&nbsp;jméno, stav a&nbsp;odkud pocházíme. Éda Kemlink mu&nbsp;vyřídil pozdrav od&nbsp;svého otce, a&nbsp;když to&nbsp;pan Brabec slyšel, veliká radost mu&nbsp;roztáhla tvář a&nbsp;on&nbsp;se&nbsp;usmíval a&nbsp;hladil si&nbsp;knír, který se&nbsp;leskl skopovým tukem, a&nbsp;počal vzpomínati na&nbsp;mladá léta.</span></p>
          <p class="chunk" data-nb-ref-number="826" data-nb-words="67" data-nb-chars="416"><span class="idea" data-nb-ref-number="833" id="idea833" data-nb-words="67" data-nb-chars="416">A&nbsp;pravil: „Kemlink byl můj nejmilejší přítel, jelikož to&nbsp;byl největší vynálezce, co&nbsp;uměl vynalézat ta&nbsp;nejskvostnější skotáctví. Všichni obyvatelé mu&nbsp;prorokovali, že&nbsp;bídně umře na&nbsp;hnoji, ale Alláh usoudil jinak a&nbsp;způsobil ve&nbsp;své nevyzpytatelné moudrosti, že&nbsp;Kemlink píše na&nbsp;berňáku a&nbsp;má&nbsp;skrz to&nbsp;velkou vážnost mezi lidmi. Já&nbsp;jsem s&nbsp;Kemlinkem byl jedna ruka, pořád jsme spolu chodili, jeden bez druhého by&nbsp;nedal ránu.“</span></p>
          <p class="chunk" data-nb-ref-number="827" data-nb-words="15" data-nb-chars="68"><span class="idea" data-nb-ref-number="834" id="idea834" data-nb-words="15" data-nb-chars="68">Zamyslil se&nbsp;a&nbsp;pak se&nbsp;otázal: „A co&nbsp;tam u&nbsp;vás? Ještě se&nbsp;tam chumelí?“</span></p>
          <p class="chunk" data-nb-ref-number="828" data-nb-words="3" data-nb-chars="25"><span class="idea" data-nb-ref-number="835" id="idea835" data-nb-words="3" data-nb-chars="25">„Chumelí,“ odvětili jsme.</span></p>
          <p class="chunk" data-nb-ref-number="829" data-nb-words="67" data-nb-chars="357"><span class="idea" data-nb-ref-number="836" id="idea836" data-nb-words="67" data-nb-chars="357">„A v&nbsp;Lukavici se&nbsp;také chumelí? A&nbsp;v&nbsp;Javornici se&nbsp;také chumelí? A&nbsp;co na&nbsp;Drahách? Na&nbsp;Láni? Na&nbsp;Dubince? V&nbsp;Habrové? Všude padá sníh? Ó, jaká je&nbsp;to&nbsp;krása, když je&nbsp;všecko bílé, když se&nbsp;metelice prohání po&nbsp;polích a&nbsp;mráz kreslí na&nbsp;okna nevídané byliny, stromoví a&nbsp;horské krajiny a&nbsp;podivné živočišstvo. U&nbsp;nás v&nbsp;Indii nikdy nesněží. Slunce pořád praží a&nbsp;je&nbsp;tu&nbsp;smutno.“</span></p>
          <p class="chunk" data-nb-ref-number="830" data-nb-words="205" data-nb-chars="1076"><span class="idea" data-nb-ref-number="837" id="idea837" data-nb-words="205" data-nb-chars="1076">Tak vypravoval pan Brabec a&nbsp;my&nbsp;jsme tiše seděli a&nbsp;poslouchali, jak povídá, a&nbsp;pili jsme k&nbsp;tomu tu&nbsp;dobrou, tu&nbsp;červenou malinovou limonádu a&nbsp;měli jsme pořád žízeň. Potom nám paní Brabcová přinesla bonbóny a&nbsp;byla jich hrozná kupa a&nbsp;byly to&nbsp;modré, červené, zelené a&nbsp;žluté kuličky, ale mezi nimi byly čokoládové kaštany se&nbsp;šlehačkou, ty&nbsp;já&nbsp;děsně rád. Ostatní hoši se&nbsp;vrhli nejdříve na&nbsp;ty&nbsp;čokoládové kaštany, ale já&nbsp;jsem si&nbsp;myslil, že&nbsp;si&nbsp;je&nbsp;nechám až&nbsp;naposled, a&nbsp;pravil jsem si&nbsp;v&nbsp;duchu, že&nbsp;hoši snědí kaštany a&nbsp;nebudou pak mít nic a&nbsp;budou na&nbsp;mně loudit, ale já&nbsp;jim nedám a&nbsp;řeknu jim: Mohli jste šetřit jako já&nbsp;a&nbsp;měli byste, pročež jsem pořád jedl ty&nbsp;kuličky, ale byly strašně nedobré, a&nbsp;já&nbsp;jsem je&nbsp;musil pořád jíst a&nbsp;hrozně jsem spěchal, aby už&nbsp;byly pryč, ale ono jich bylo čím dál tím více a&nbsp;vyschlo mně v&nbsp;krku, a&nbsp;když jsem chtěl ty&nbsp;kaštany, tak byly pryč, já&nbsp;jsem je&nbsp;hledal, moc jsem se&nbsp;po&nbsp;nich sháněl, všichni se&nbsp;mně smáli, Čeněk Jirsák se&nbsp;příšerně šklebil a&nbsp;já&nbsp;jsem děsně řval: „Mami, mami, oni mně snědli kaštany, mami, řekni jim, ať&nbsp;mně dají ty&nbsp;čokoládové kaštany, já&nbsp;je&nbsp;chci!“</span></p>
          <p class="chunk" data-nb-ref-number="831" data-nb-words="49" data-nb-chars="249"><span class="idea" data-nb-ref-number="838" id="idea838" data-nb-words="49" data-nb-chars="249">Maminka mně dala obklad na&nbsp;čelo a&nbsp;tatínek nade mnou stál a&nbsp;byl smutný a&nbsp;Kristýna si&nbsp;utírala oči do&nbsp;zástěry a&nbsp;měla červený nos a&nbsp;já&nbsp;jsem se&nbsp;na&nbsp;všecky koukal a&nbsp;pak jsem pravil: „Oni mně sežrali ty&nbsp;dobré čokoládové kaštany, já&nbsp;už&nbsp;s&nbsp;nimi nebudu chodit.“</span></p>
          <p class="chunk" data-nb-ref-number="832" data-nb-words="64" data-nb-chars="356"><span class="idea" data-nb-ref-number="839" id="idea839" data-nb-words="64" data-nb-chars="356">Tatínek pravil, ať&nbsp;si&nbsp;z&nbsp;toho nic nedělám, že&nbsp;mně přinese čokoládových kaštanů, co&nbsp;budu chtít, jenom abych už&nbsp;nestonal, a&nbsp;já&nbsp;jsem tatínkovi slíbil, že&nbsp;teda už&nbsp;nebudu stonat, ale že&nbsp;od&nbsp;těch hošů je&nbsp;to&nbsp;sprosté, kdyby mně aspoň jeden kaštan byli nechali. A&nbsp;pravil jsem: „Ty kuličky byly docela nedobré, škrabe po&nbsp;nich v&nbsp;krku, ty&nbsp;si&nbsp;paní Brabcová mohla nechat.“</span></p>
          <p class="chunk" data-nb-ref-number="833" data-nb-words="7" data-nb-chars="41"><span class="idea" data-nb-ref-number="840" id="idea840" data-nb-words="7" data-nb-chars="41">„Kdo je&nbsp;paní Brabcová?“ ptala se&nbsp;maminka.</span></p>
          <p class="chunk" data-nb-ref-number="834" data-nb-words="42" data-nb-chars="236"><span class="idea" data-nb-ref-number="841" id="idea841" data-nb-words="42" data-nb-chars="236">„Copak nevíš?“ podivil jsem se. „To je&nbsp;přece ta&nbsp;paní v&nbsp;Indii, její muž je&nbsp;krejčí. A&nbsp;máme pana Kemlinka pozdravovat. V&nbsp;Indii se&nbsp;nikdy nechumelí. Je&nbsp;tam pořád horko. Před chvilkou jsme pili malinovou limonádu. Byla dobrá a&nbsp;my&nbsp;máme žízeň.“</span></p>
          <p class="chunk" data-nb-ref-number="835" data-nb-words="35" data-nb-chars="203"><span class="idea" data-nb-ref-number="842" id="idea842" data-nb-words="35" data-nb-chars="203">Maminka mně podala sklenici malinové limonády, podepřela mně hlavu a&nbsp;já&nbsp;jsem pil, a&nbsp;když jsem se&nbsp;napil, tak jsem pravil ospalým hlasem: „Tak už&nbsp;mne nechte, jelikož musím jít s&nbsp;panem Brabcem na&nbsp;zahrádku.“</span></p>
          <p class="chunk" data-nb-ref-number="836" data-nb-words="103" data-nb-chars="589"><span class="idea" data-nb-ref-number="843" id="idea843" data-nb-words="103" data-nb-chars="589">Když jsem otvíral dvířka u&nbsp;zahrádky, tak jsem ještě slyšel, jak tatínek pravil: „Neměli bysme zavolat ještě jednoho doktora?“ a&nbsp;maminka odvětila: „Já bych také myslila, abysme si&nbsp;pak nemusili dělat výčitky,“ a&nbsp;na&nbsp;zahrádce byly vysoké stromy, měly huňaté koruny a&nbsp;v&nbsp;nich kvetly takové veliké červené a&nbsp;bílé kornouty. Podepřen o&nbsp;plot stál tam Jumbo, měl čepičku švihácky pošinutou na&nbsp;stranu a&nbsp;bavil se&nbsp;s&nbsp;jiným slonem a&nbsp;oba se&nbsp;něčemu smáli. Když mne spatřili, tak se&nbsp;přestali smát, a&nbsp;já&nbsp;jsem si&nbsp;ještě myslil, jestli se&nbsp;náhodou nesmějí mně, já&nbsp;nechci, aby se&nbsp;mně sloni smáli, ale oni šli pryč.</span></p>
          <p class="chunk" data-nb-ref-number="837" data-nb-words="136" data-nb-chars="774"><span class="idea" data-nb-ref-number="844" id="idea844" data-nb-words="136" data-nb-chars="774">Pan Brabec nás zavedl do&nbsp;besídky a&nbsp;my&nbsp;jsme tam seděli na&nbsp;lavičce a&nbsp;on&nbsp;povídal a&nbsp;my&nbsp;jsme poslouchali. Vypravoval, jak co&nbsp;chudý krejčovský tovaryš se&nbsp;vydal vandrem do&nbsp;světa a&nbsp;měl v&nbsp;uzlíku bochník chleba a&nbsp;mnohé cizí kraje navštívil a&nbsp;velký kus světa zhlédl, mnoho protivenství zažil, ale také mnoho legrací užil, ukrutnou sílu hospod navštívil a&nbsp;tam si&nbsp;poručil něco k&nbsp;snědku a&nbsp;k&nbsp;zapití, s&nbsp;všelikými národy se&nbsp;bratřil, a&nbsp;ačkoli jenom česky hovořil, přece s&nbsp;každým dobře vyšel, jelikož byl vždycky člověk spravedlivý a&nbsp;chodil rovnou a&nbsp;neznal falše. Mistři si&nbsp;ho&nbsp;všude chválili, protože se&nbsp;měl k&nbsp;dílu jaksepatří, hlavu měl na&nbsp;pravém místě a&nbsp;ruku fortelnou. Na&nbsp;svých cestách zavítal až&nbsp;do&nbsp;země indické, kdež spatřil dívku jako květ, kterou pojal za&nbsp;manželku, a&nbsp;udělal se&nbsp;pro sebe.</span></p>
          <p class="chunk" data-nb-ref-number="838" data-nb-words="75" data-nb-chars="445"><span class="idea" data-nb-ref-number="845" id="idea845" data-nb-words="75" data-nb-chars="445">„Nyní teda,“ pravil, „šiju obleky pro pány i&nbsp;hochy, ke&nbsp;mně zná cestu i&nbsp;ten největší hlaváč, jelikož dělám podle nejnovější fazóny, suknem nešetřím a&nbsp;užívám jenom těch nejjemnějších příprav. Ke&nbsp;mně vejde třeba ten nejhorší šupák, po&nbsp;všech mezích vyválený, ale z&nbsp;mé ruky vyjde panáček jako malovaný. Avšak nemám ve&nbsp;zvyku se&nbsp;chválit, jelikož dobré dílo se&nbsp;chválí samo. Na&nbsp;mne se&nbsp;můžete zeptat, koho chcete, a&nbsp;každý vám řekne: ‚Krejčí Brabec? Oho!‘“</span></p>
          <p class="chunk" data-nb-ref-number="839" data-nb-words="20" data-nb-chars="124"><span class="idea" data-nb-ref-number="846" id="idea846" data-nb-words="20" data-nb-chars="124">Poslouchali jsme rádi a&nbsp;ze&nbsp;všech nejvíce poslouchala Eva Svobodová, pročež se&nbsp;mně nelíbilo, že&nbsp;krejčí Brabec je&nbsp;takový hrdý.</span></p>
          <p class="chunk" data-nb-ref-number="840" data-nb-words="53" data-nb-chars="322"><span class="idea" data-nb-ref-number="847" id="idea847" data-nb-words="53" data-nb-chars="322">Potom pan Brabec ještě pravil, že&nbsp;šije taktéž pro zdejšího maharadžu, který milostivě vládne jednomu miliónu, jednomu tisíci a&nbsp;jednomu stu lidí a&nbsp;obývá krásný zámek, ve&nbsp;kterém je&nbsp;padesát tisíc komnat a&nbsp;v&nbsp;každé z&nbsp;nich je&nbsp;šifonér<sup id="fnref:30"><a href="#fn:30" class="footnote-ref" role="doc-noteref">30</a></sup>, kanape a&nbsp;fortepiáno, jakož i&nbsp;gramofon, akvárium s&nbsp;rybičkami a&nbsp;mnoho jiných skvostných věcí.</span></p>
          <p class="chunk" data-nb-ref-number="841" data-nb-words="54" data-nb-chars="306"><span class="idea" data-nb-ref-number="848" id="idea848" data-nb-words="54" data-nb-chars="306">Pan maharadža jest dobrý zákazník, platí hotově, a&nbsp;nikoli na&nbsp;splátky, ale vyniká přísností, a&nbsp;když se&nbsp;mu&nbsp;něco nelíbí, tak strašlivě řve na&nbsp;celý zámek, a&nbsp;kdyby mu&nbsp;krejčí obleček zvrzal, tak v&nbsp;tom momentu hlava dolů, bez dlouhých řečí a&nbsp;orací<sup id="fnref:31"><a href="#fn:31" class="footnote-ref" role="doc-noteref">31</a></sup>, on&nbsp;to&nbsp;může udělat, jelikož nikdo vyšší nad ním není postavený.</span></p>
          <p class="chunk" data-nb-ref-number="842" data-nb-words="48" data-nb-chars="277"><span class="idea" data-nb-ref-number="849" id="idea849" data-nb-words="48" data-nb-chars="277">A&nbsp;ještě pravil pan Brabec, že&nbsp;dnes večer panu maharadžovi jde odvádět dílo, pan maharadža si&nbsp;objednal nový stejnokroj a&nbsp;dnes teda bude poslední průba<sup id="fnref:32"><a href="#fn:32" class="footnote-ref" role="doc-noteref">32</a></sup>. I&nbsp;ptal se&nbsp;nás, jestli bysme ho&nbsp;do&nbsp;toho krásného zámku nechtěli doprovodit, a&nbsp;my&nbsp;jsme odvětili, že&nbsp;půjdeme rádi a&nbsp;beze všeho.</span></p>
          <p class="chunk" data-nb-ref-number="843" data-nb-words="17" data-nb-chars="96"><span class="idea" data-nb-ref-number="850" id="idea850" data-nb-words="17" data-nb-chars="96">„Tak dobře,“ pravil pan Brabec, „jakmile se&nbsp;setmí a&nbsp;na&nbsp;nebi se&nbsp;objeví Jižní kříž, tak vyrazíme.“</span></p>
          <hr>
          <p class="chunk" data-nb-ref-number="844" data-nb-words="99" data-nb-chars="511"><span class="idea" data-nb-ref-number="851" id="idea851" data-nb-words="99" data-nb-chars="511">A&nbsp;když nastal večer a&nbsp;přišla tma na&nbsp;celou zemi a&nbsp;na&nbsp;nebi svítily veliké hvězdy, tak jsme se&nbsp;vydali na&nbsp;cestu. Napřed kráčel pan Brabec a&nbsp;nesl přes ruku maharadžovy nové šaty barvy červené, se&nbsp;zlatými knoflíky a&nbsp;šňůrami. Byly to&nbsp;vznešené šaty a&nbsp;pan Brabec kráčel opatrně, aby tomu obleku nic neudělal. A&nbsp;já&nbsp;jsem jel na&nbsp;slonu a&nbsp;ostatní hoši kráčeli vedle mne a&nbsp;Eva Svobodová jela také na&nbsp;slonu, jelikož jsem jí&nbsp;dovolil, a&nbsp;ona se&nbsp;mne držela. A&nbsp;tak jsme šli, bylo nás pět hošů a&nbsp;Eva a&nbsp;pan Brabec a&nbsp;mluvili jsme řeči.</span></p>
          <p class="chunk" data-nb-ref-number="845" data-nb-words="60" data-nb-chars="346"><span class="idea" data-nb-ref-number="852" id="idea852" data-nb-words="60" data-nb-chars="346">A&nbsp;tak jsme šli pořád pryč, až&nbsp;jsme uviděli ten veliký zámek, a&nbsp;ten zámek byl o&nbsp;mnoho ohromnější, než jest hraběcí zámek u&nbsp;nás. Ležel ten zámek v&nbsp;parku, kde rostly palmy, sykomory a&nbsp;blahovičníky a&nbsp;všelijaké jiné byliny, které jsme ještě ve&nbsp;škole neměli, takže je&nbsp;neumíme pojmenovat. A&nbsp;ty&nbsp;stromy voněly neobyčejně nádherně jako po&nbsp;vanilkovém cukru.</span></p>
          <p class="chunk" data-nb-ref-number="846" data-nb-words="51" data-nb-chars="296"><span class="idea" data-nb-ref-number="853" id="idea853" data-nb-words="51" data-nb-chars="296">Když jsme přišli blíže, tak jsme slyšeli někoho zpívat tenounkou notou, jako kdyby skleničky v&nbsp;kredenci zpívaly: La-la-la. Už&nbsp;jsem se&nbsp;chtěl pana Brabce zeptat, kdo by&nbsp;to&nbsp;tak krásně zpíval, ale pak jsem sám poznal, že&nbsp;to&nbsp;zpívají vodotrysky, a&nbsp;stříkaly přitom až&nbsp;k&nbsp;nebi, pročež jsem byl velice rád.</span></p>
          <p class="chunk" data-nb-ref-number="847" data-nb-words="110" data-nb-chars="610"><span class="idea" data-nb-ref-number="854" id="idea854" data-nb-words="110" data-nb-chars="610">U&nbsp;vchodu do&nbsp;zámku leželi po&nbsp;každé straně dva velikánští lvové, a&nbsp;když jsme šli kolem nich, tak se&nbsp;na&nbsp;nás podívali dosti přísně, ale neříkali nic. V&nbsp;korunách stromů poskakovalo veliké množství opic a&nbsp;ty opice si&nbsp;na&nbsp;nás ukazovaly prstem, hovořily rychlým hlasem, asi dělaly o&nbsp;nás klepy, a&nbsp;také se&nbsp;na&nbsp;nás šklebily a&nbsp;vůbec dělaly všelijakou nezbedu. Měl jsem děsného vzteka, že&nbsp;se&nbsp;nám posmívají, a&nbsp;myslil jsem si: Takhle popadnout klicana a&nbsp;mrsknout jím po&nbsp;nich, ty&nbsp;by&nbsp;se&nbsp;přestaly šklebit a&nbsp;dělat klepy. Jelikož však jsme šli k&nbsp;panu maharadžovi, tak jsem věděl, že&nbsp;se&nbsp;musím mravně chovat, aby to&nbsp;pak nebylo na&nbsp;mně.</span></p>
          <p class="chunk" data-nb-ref-number="848" data-nb-words="53" data-nb-chars="303"><span class="idea" data-nb-ref-number="855" id="idea855" data-nb-words="53" data-nb-chars="303">Onou branou jsme prošli na&nbsp;první nádvoří a&nbsp;to&nbsp;bylo celé červené jako pátek, když hraje kolovrátek a&nbsp;maminka peče buchty, a&nbsp;tam stáli na&nbsp;stráži dva vojáci a&nbsp;seděli na&nbsp;červených koních, měli obleky červené a&nbsp;na&nbsp;přilbách červené chvosty. A&nbsp;měli také vytasené šavle, aby jimi hned praštili, kdyby jako něco.</span></p>
          <p class="chunk" data-nb-ref-number="849" data-nb-words="58" data-nb-chars="334"><span class="idea" data-nb-ref-number="856" id="idea856" data-nb-words="58" data-nb-chars="334">Potom jsme přišli do&nbsp;druhého nádvoří a&nbsp;to&nbsp;zas bylo krásně modré jako sobota, když nemáme odpoledne školu a&nbsp;teda se&nbsp;můžeme vztekat, jak chceme. Hlídali tam modří vojáci na&nbsp;modrých koních a&nbsp;měli modré vousy, což se&nbsp;mně velice líbilo. A&nbsp;měli taktéž vytasené šavle, ale vůbec nás nepraštili, jelikož jsme šli pomalu a&nbsp;koukali se&nbsp;ctnostně.</span></p>
          <p class="chunk" data-nb-ref-number="850" data-nb-words="109" data-nb-chars="606"><span class="idea" data-nb-ref-number="857" id="idea857" data-nb-words="109" data-nb-chars="606">Avšak ani na&nbsp;modrém nádvoří jsme se&nbsp;nezastavili, ale hnedky jsme šli do&nbsp;třetího nádvoří, které bylo celé zlaté jako neděle, když není vůbec, ale docela nic žádná škola a&nbsp;já&nbsp;si&nbsp;můžu hovět v&nbsp;posteli a&nbsp;vystřihovat si&nbsp;panáčky a&nbsp;Kristýna má&nbsp;na&nbsp;hlavě obrovskou mašli a&nbsp;v&nbsp;troubě se&nbsp;peče vepřová a&nbsp;říká si&nbsp;přitom: „Fiú-fiú.“ Tam zase vartovali zlatí vojáci na&nbsp;zlatých koních a&nbsp;měli zlaté vousy, které jsem jim strašlivě záviděl, jelikož v&nbsp;našem městě ani pan starosta je&nbsp;nemůže mít. I&nbsp;umínil jsem si, že&nbsp;poprosím tatínka, aby mi&nbsp;nechal narůst takové vousy, že&nbsp;budu za&nbsp;to&nbsp;příšerně hodný, jak ještě žádný hoch nebyl.</span></p>
          <p class="chunk" data-nb-ref-number="851" data-nb-words="48" data-nb-chars="262"><span class="idea" data-nb-ref-number="858" id="idea858" data-nb-words="48" data-nb-chars="262">Jumba jsem však nechal stát venku, ono mu&nbsp;to&nbsp;nebylo vhod, ale já&nbsp;jsem mu&nbsp;pravil, že&nbsp;s&nbsp;takovým rypákem nemůže jít do&nbsp;královského zámku. On&nbsp;brečel, ale já&nbsp;jsem pravil: „Nejde to&nbsp;a&nbsp;dost a&nbsp;jak by&nbsp;to&nbsp;vypadalo, kdybys s&nbsp;tím rypákem promenádoval v&nbsp;maharadžově sednici.“</span></p>
          <p class="chunk" data-nb-ref-number="852" data-nb-words="134" data-nb-chars="734"><span class="idea" data-nb-ref-number="859" id="idea859" data-nb-words="134" data-nb-chars="734">U&nbsp;dveří nás uvítal nějaký pán a&nbsp;měl zlaté hvězdy na&nbsp;kabátě a&nbsp;v&nbsp;holínce zastrčenou zlatou dýmku. Mluvil indickým nářečím, což znělo, jako když se&nbsp;drhne prádlo na&nbsp;valše: Ruch a&nbsp;ruch a&nbsp;ruchajdá, a&nbsp;vedl nás po&nbsp;mramorových schodech nahoru. Bylo to&nbsp;tam tak krásné, že&nbsp;to&nbsp;neumím ani povědět. Bylo tam ještě nádherněji než u&nbsp;Soumarů, kdepak!&nbsp;–&nbsp;to se&nbsp;pan Soumar musí schovat. Z&nbsp;toho jsem poznal, že&nbsp;pan maharadža musí být moc zámožný, asi má&nbsp;plné kapsy stovek, tisícovek, ano i&nbsp;miliónek, a&nbsp;ještě pytel plný pěťáků, takže si&nbsp;může koupit obtisky, kapsle a&nbsp;nůž, co&nbsp;je&nbsp;v&nbsp;něm šest želízek, pilníček na&nbsp;nehty, vývrtka a&nbsp;nůžtičky, a&nbsp;ještě si&nbsp;může koupit sladké kaničky, mejdlíčko a&nbsp;foukací harmoniku a&nbsp;koně a&nbsp;automobil a&nbsp;může celý den sedět v&nbsp;bijáku.</span></p>
          <p class="chunk" data-nb-ref-number="853" data-nb-words="49" data-nb-chars="267"><span class="idea" data-nb-ref-number="860" id="idea860" data-nb-words="49" data-nb-chars="267">A&nbsp;když jsme přišli nahoru, tak jsme stáli v&nbsp;tom velikém kulatém pokoji, a&nbsp;byly tam zlaté hodiny pod šturcem a&nbsp;já&nbsp;jsem si&nbsp;chtěl na&nbsp;ně&nbsp;jenom šáhnout, a&nbsp;kdyby se&nbsp;nikdo nedíval, tak bysem je&nbsp;chtěl otevřít, abysem se&nbsp;podíval, jaká mají kolečka. Jenomže se&nbsp;všichni koukali.</span></p>
          <p class="chunk" data-nb-ref-number="854" data-nb-words="46" data-nb-chars="257"><span class="idea" data-nb-ref-number="861" id="idea861" data-nb-words="46" data-nb-chars="257">A&nbsp;ten pán se&nbsp;zlatými hvězdami a&nbsp;s&nbsp;tou dýmkou v&nbsp;holínce pravil, abysme jako počkali, že&nbsp;to&nbsp;bude hnedlinko, a&nbsp;my&nbsp;jsme teda čekali, co&nbsp;jako bude. Najednou z&nbsp;ničehož nic zatroubil někdo na&nbsp;helikón a&nbsp;pak jiný zařval strašlivým hlasem: „Přišel krejčí na&nbsp;zkoušku!“</span></p>
          <p class="chunk" data-nb-ref-number="855" data-nb-words="68" data-nb-chars="364"><span class="idea" data-nb-ref-number="862" id="idea862" data-nb-words="68" data-nb-chars="364">Hnedky nato zavířily bubny, do&nbsp;toho troubily trumpety a&nbsp;byl z&nbsp;toho děsný rambajz, a&nbsp;pak se&nbsp;náhle otevřely dveře a&nbsp;jimi vstoupil do&nbsp;pokoje nějaký mužský, a&nbsp;že&nbsp;to&nbsp;byl pan maharadža, to&nbsp;jsem poznal hned. Ani jsem si&nbsp;nemohl všimnout, jak vypadal, jelikož pan Brabec se&nbsp;vrhl na&nbsp;zem a&nbsp;praštil se&nbsp;hlavou o&nbsp;podlahu, my&nbsp;jsme udělali to&nbsp;samé, ale já&nbsp;jsem se&nbsp;vůbec nepraštil.</span></p>
          <p class="chunk" data-nb-ref-number="856" data-nb-words="33" data-nb-chars="165"><span class="idea" data-nb-ref-number="863" id="idea863" data-nb-words="33" data-nb-chars="165">Když jsme zase povstali, tak jsem viděl, že&nbsp;maharadža jest statný, krásný pán a&nbsp;má&nbsp;šavli a&nbsp;za&nbsp;pasem zlaté levorvery a&nbsp;v&nbsp;nose má&nbsp;velké ďoury a&nbsp;z&nbsp;nich mu&nbsp;rostou kníry.</span></p>
          <p class="chunk" data-nb-ref-number="857" data-nb-words="16" data-nb-chars="88"><span class="idea" data-nb-ref-number="864" id="idea864" data-nb-words="16" data-nb-chars="88">Usmál se&nbsp;vznešeně a&nbsp;pravil silným hlasem, zíraje na&nbsp;nás: „Čí jsou to&nbsp;hoši, pane Brabec?“</span></p>
          <p class="chunk" data-nb-ref-number="858" data-nb-words="12" data-nb-chars="77"><span class="idea" data-nb-ref-number="865" id="idea865" data-nb-words="12" data-nb-chars="77">Krejčí odvětil: „Jejich indické Osvícenosti, to&nbsp;jsou hoši, co&nbsp;s&nbsp;nimi chodím.“</span></p>
          <p class="chunk" data-nb-ref-number="859" data-nb-words="19" data-nb-chars="113"><span class="idea" data-nb-ref-number="866" id="idea866" data-nb-words="19" data-nb-chars="113">„Pěkní mládenci, čistí mládenci,“ pochválil nás pan maharadža, „a to&nbsp;douče, co&nbsp;je&nbsp;s&nbsp;nimi, se&nbsp;také dobře vyvedlo.“</span></p>
          <p class="chunk" data-nb-ref-number="860" data-nb-words="16" data-nb-chars="87"><span class="idea" data-nb-ref-number="867" id="idea867" data-nb-words="16" data-nb-chars="87">Eva Svobodová se&nbsp;celičká zapýřila a&nbsp;udělala asi čtyři poklony a&nbsp;pak se&nbsp;schovala za&nbsp;mne.</span></p>
          <p class="chunk" data-nb-ref-number="861" data-nb-words="20" data-nb-chars="136"><span class="idea" data-nb-ref-number="868" id="idea868" data-nb-words="20" data-nb-chars="136">„A jistě se&nbsp;dobře učí,“ pravil ještě pan maharadža. „Jestlipak, hoši, umíte násobení s&nbsp;výhodou, měřictví, vlastivědu, ano i&nbsp;katezismus?“</span></p>
          <p class="chunk" data-nb-ref-number="862" data-nb-words="13" data-nb-chars="69"><span class="idea" data-nb-ref-number="869" id="idea869" data-nb-words="13" data-nb-chars="69">„Umíme,“ odvětili jsme a&nbsp;já&nbsp;jsem pravil: „A já&nbsp;umím ze&nbsp;všech nejlíp.“</span></p>
          <p class="chunk" data-nb-ref-number="863" data-nb-words="30" data-nb-chars="164"><span class="idea" data-nb-ref-number="870" id="idea870" data-nb-words="30" data-nb-chars="164">To&nbsp;jsem si&nbsp;dal, že&nbsp;jsem tak zalhal! Pan maharadža hrozně zahejbal vousama a&nbsp;pravil: „Ty mlč! Já&nbsp;už&nbsp;tě&nbsp;dlouho pozoruju, že&nbsp;jseš ze&nbsp;všech nejhorší a&nbsp;ostatní navádíš.“</span></p>
          <p class="chunk" data-nb-ref-number="864" data-nb-words="21" data-nb-chars="110"><span class="idea" data-nb-ref-number="871" id="idea871" data-nb-words="21" data-nb-chars="110">Tak jsem už&nbsp;mlčel, ale měl jsem děsného vzteka, že&nbsp;zas je&nbsp;všecko na&nbsp;mně, ačkoli vůbec, ale docela nic nedělám.</span></p>
          <p class="chunk" data-nb-ref-number="865" data-nb-words="116" data-nb-chars="676"><span class="idea" data-nb-ref-number="872" id="idea872" data-nb-words="116" data-nb-chars="676">Pan maharadža ještě všelicos mluvil a&nbsp;přitom mu&nbsp;pan Brabec zkoušel obleček. Nejdřív mu&nbsp;pruboval kabát a&nbsp;dělal na&nbsp;sukno křídou čáry-máry a&nbsp;ryc! Utrhl mu&nbsp;límec u&nbsp;kabátu a&nbsp;pak ho&nbsp;zase přišpendlil a&nbsp;do toho mluvil starostlivým hlasem: „Neškrtí pod paždím, Jejich Osvícenosti? Jelikož to&nbsp;chce mít vůli, v&nbsp;pasu, myslím, že&nbsp;to&nbsp;bude akorát, teď se&nbsp;nosí sáčko spíš podelší a&nbsp;trošku vyšvajfnutý, ovšem někdo zas žádá kabát spíš kratší, a&nbsp;vzadu to&nbsp;uděláme nabírané, tu&nbsp;kalhotu trochu zkrátíme, u&nbsp;krku je&nbsp;to, myslím, dobré, ráčejí se&nbsp;obrátit, Jejich indické Osvícenosti, ták, ták, já&nbsp;díky vzdávám, to&nbsp;bude obleček jako z&nbsp;cukru, dejž to&nbsp;nebeský Alláh, aby ho&nbsp;pan maharadža ve&nbsp;zdraví užil.“</span></p>
          <p class="chunk" data-nb-ref-number="866" data-nb-words="42" data-nb-chars="228"><span class="idea" data-nb-ref-number="873" id="idea873" data-nb-words="42" data-nb-chars="228">Když bylo po&nbsp;zkoušení, tak jsme se&nbsp;posadili ke&nbsp;stolu a&nbsp;mluvili jsme řeči. A&nbsp;pan maharadža mluvil s&nbsp;námi nejdřív dohromady a&nbsp;pak s&nbsp;každým zvlášť a&nbsp;na&nbsp;všecko se&nbsp;vyptával. Nejdříve se&nbsp;tázal Zilvara: „Čím je&nbsp;tvůj pan otec, synáčku?“</span></p>
          <p class="chunk" data-nb-ref-number="867" data-nb-words="27" data-nb-chars="163"><span class="idea" data-nb-ref-number="874" id="idea874" data-nb-words="27" data-nb-chars="163">A&nbsp;Zilvar vstal a&nbsp;odpověděl celou větou: „Můj otec, prosím, jednostpane, jest almužníkem a&nbsp;chodí po&nbsp;domech žebrat, jelikož má&nbsp;dřevěnou nohu a&nbsp;jináč je&nbsp;také špatný.“</span></p>
          <p class="chunk" data-nb-ref-number="868" data-nb-words="13" data-nb-chars="78"><span class="idea" data-nb-ref-number="875" id="idea875" data-nb-words="13" data-nb-chars="78">„To jest nesmírně zajímavé,“ pravil pan maharadža, „a přijde si&nbsp;na&nbsp;moc peněz?“</span></p>
          <p class="chunk" data-nb-ref-number="869" data-nb-words="10" data-nb-chars="67"><span class="idea" data-nb-ref-number="876" id="idea876" data-nb-words="10" data-nb-chars="67">„To podle toho, prosím, jednostpane. Nejvíc si&nbsp;vyprosí o&nbsp;funusech.“</span></p>
          <p class="chunk" data-nb-ref-number="870" data-nb-words="10" data-nb-chars="74"><span class="idea" data-nb-ref-number="877" id="idea877" data-nb-words="10" data-nb-chars="74">„Nanejvýš zajímavé, pročež pozdravuj ode mne pana otce,“ pravil maharadža.</span></p>
          <p class="chunk" data-nb-ref-number="871" data-nb-words="30" data-nb-chars="175"><span class="idea" data-nb-ref-number="878" id="idea878" data-nb-words="30" data-nb-chars="175">Potom vyvolal Kemlinka a&nbsp;Kemlink odpověděl silným hlasem, že&nbsp;jeho tatínek píše na&nbsp;berňáku, a&nbsp;pan maharadža podotkl: „To musí mít tvůj tatínek moc práce, když se&nbsp;to&nbsp;tak vezme.“</span></p>
          <p class="chunk" data-nb-ref-number="872" data-nb-words="33" data-nb-chars="180"><span class="idea" data-nb-ref-number="879" id="idea879" data-nb-words="33" data-nb-chars="180">Bejval vyložil, že&nbsp;vedou povoznictví, a&nbsp;pan maharadža se&nbsp;ho&nbsp;ptal, kolik mají koní a&nbsp;kolik takový kůň spotřebuje ovsa, a&nbsp;Bejval odvětil, že&nbsp;neví, že&nbsp;by&nbsp;se&nbsp;na&nbsp;to&nbsp;musil zeptat Jakuba.</span></p>
          <p class="chunk" data-nb-ref-number="873" data-nb-words="90" data-nb-chars="488"><span class="idea" data-nb-ref-number="880" id="idea880" data-nb-words="90" data-nb-chars="488">Pak jsem přišel na&nbsp;řadu já&nbsp;a&nbsp;pravil jsem velice směle, dívaje se&nbsp;panu maharadžovi do&nbsp;očí, že&nbsp;máme koloniál a&nbsp;že&nbsp;můžeme zákazníkům posloužit vším druhem zboží, jelikož náš sklad jest dobře zásobený, a&nbsp;pan maharadža na&nbsp;to&nbsp;pravil, že&nbsp;tento obor se&nbsp;pomalu nevyplácí, jelikož jest velká konkurence, a&nbsp;ještě se&nbsp;tázal, kolik je&nbsp;nás dětí, a&nbsp;já&nbsp;jsem odvětil, že&nbsp;jsme tři, Ladislav jest už&nbsp;kupecký mládenec a&nbsp;už&nbsp;mu&nbsp;rostou vousy, pak přijdu já&nbsp;a&nbsp;Mančinka je&nbsp;nejmenší a&nbsp;už&nbsp;se&nbsp;chytá a&nbsp;brzy bude běhat.</span></p>
          <p class="chunk" data-nb-ref-number="874" data-nb-words="35" data-nb-chars="161"><span class="idea" data-nb-ref-number="881" id="idea881" data-nb-words="35" data-nb-chars="161">Pan maharadža na&nbsp;to&nbsp;pravil: „Cs&nbsp;–&nbsp;cs! Tři děti&nbsp;–&nbsp;to se&nbsp;tvůj pan otec má&nbsp;co&nbsp;ohánět,“ a&nbsp;já&nbsp;jsem pravil, že&nbsp;se&nbsp;vůbec neohání, ale že&nbsp;stojí za&nbsp;pultem a&nbsp;odbejvá lidi.</span></p>
          <p class="chunk" data-nb-ref-number="875" data-nb-words="39" data-nb-chars="238"><span class="idea" data-nb-ref-number="882" id="idea882" data-nb-words="39" data-nb-chars="238">Čenda Jirsák na&nbsp;páně maharadžovo vyptávání pravil, že&nbsp;doma mají výrobu čepic a&nbsp;papučí, že&nbsp;tatínek také v&nbsp;muzikantském sboru troubí bombardón a&nbsp;helikón a&nbsp;Čenda sám také troubí helikón a&nbsp;hraje na&nbsp;housle a&nbsp;chodí velebnému pánovi milistrovat.</span></p>
          <p class="chunk" data-nb-ref-number="876" data-nb-words="21" data-nb-chars="130"><span class="idea" data-nb-ref-number="883" id="idea883" data-nb-words="21" data-nb-chars="130">A&nbsp;pan maharadža vážně pravil: „To rád slyším, můj synu, že&nbsp;jseš milistrantem a&nbsp;že&nbsp;pěstuješ hudbu, jelikož hudba zušlechťuje duši.“</span></p>
          <p class="chunk" data-nb-ref-number="877" data-nb-words="16" data-nb-chars="77"><span class="idea" data-nb-ref-number="884" id="idea884" data-nb-words="16" data-nb-chars="77">I&nbsp;obrátil se&nbsp;na&nbsp;Evu Svobodovou a&nbsp;otázal se: „A co&nbsp;nám poví ta&nbsp;hezká panenka?“</span></p>
          <p class="chunk" data-nb-ref-number="878" data-nb-words="41" data-nb-chars="245"><span class="idea" data-nb-ref-number="885" id="idea885" data-nb-words="41" data-nb-chars="245">Eva pravila, že&nbsp;mají cukrářství, a&nbsp;pan maharadža pravil, že&nbsp;si&nbsp;to&nbsp;hned myslil, že&nbsp;Eva jest ze&nbsp;sladkého řemesla, jelikož je&nbsp;taková růžová slečinka, jako by&nbsp;byla udělána z&nbsp;mandlového těsta. Eva děsně se&nbsp;začervenala a&nbsp;zapípala po&nbsp;holčenčím způsobu.</span></p>
          <p class="chunk" data-nb-ref-number="879" data-nb-words="23" data-nb-chars="127"><span class="idea" data-nb-ref-number="886" id="idea886" data-nb-words="23" data-nb-chars="127">Tak jsme mluvili řeči a&nbsp;jedli přitom cizokrajné ovoce, ale pan Brabec pil kořauku a&nbsp;byl na&nbsp;to&nbsp;hrdý, že&nbsp;dáváme správné odpovědi.</span></p>
          <p class="chunk" data-nb-ref-number="880" data-nb-words="38" data-nb-chars="200"><span class="idea" data-nb-ref-number="887" id="idea887" data-nb-words="38" data-nb-chars="200">Odněkud přiběhly fialové a&nbsp;bílé tečky, a&nbsp;to&nbsp;je&nbsp;vždycky, když na&nbsp;mě&nbsp;přijde to&nbsp;těžké myšlení, tečky se&nbsp;hemžily jako mravenci a&nbsp;já&nbsp;jsem zavřel oči, abysem si&nbsp;mohl v&nbsp;hlavě srovnat, co&nbsp;jsem viděl a&nbsp;slyšel.</span></p>
          <p class="chunk" data-nb-ref-number="881" data-nb-words="40" data-nb-chars="213"><span class="idea" data-nb-ref-number="888" id="idea888" data-nb-words="40" data-nb-chars="213">Když pak jsem oči otevřel, tak nade mnou stál tatínek a&nbsp;díval se, maminka se&nbsp;taky dívala a&nbsp;pan doktor mne držel za&nbsp;ruku a&nbsp;něco mluvil, čemu jsem nerozuměl, bylo to&nbsp;jako glu-glu-glu, jako když na&nbsp;plotně bublá voda.</span></p>
          <p class="chunk" data-nb-ref-number="882" data-nb-words="13" data-nb-chars="71"><span class="idea" data-nb-ref-number="889" id="idea889" data-nb-words="13" data-nb-chars="71">A&nbsp;já&nbsp;jsem se&nbsp;otázal: „Je to&nbsp;pravda, tatínku, že&nbsp;máš velkou konkurenci?“</span></p>
          <p class="chunk" data-nb-ref-number="883" data-nb-words="32" data-nb-chars="182"><span class="idea" data-nb-ref-number="890" id="idea890" data-nb-words="32" data-nb-chars="182">Tatínek se&nbsp;koukl na&nbsp;maminku, maminka se&nbsp;koukla na&nbsp;tatínka a&nbsp;oba se&nbsp;podívali na&nbsp;doktora a&nbsp;pan doktor zakýval hlavou. A&nbsp;tatínek odvětil velice pomalu: „Copak o&nbsp;to, konkurence by&nbsp;byla.“</span></p>
          <p class="chunk" data-nb-ref-number="884" data-nb-words="88" data-nb-chars="480"><span class="idea" data-nb-ref-number="891" id="idea891" data-nb-words="88" data-nb-chars="480">Mlčel jsem, jelikož jsem musil přemýšlet, co&nbsp;by&nbsp;ta&nbsp;konkurence byla? Pak jsem se&nbsp;na&nbsp;tom ustanovil, že&nbsp;by&nbsp;to&nbsp;mohl být velikánský železný brouk, co&nbsp;děsně rychle lítá a&nbsp;přitom silně vrčí. Je&nbsp;to&nbsp;Brouk Vrčavka, ale já&nbsp;nevím, kde by&nbsp;se&nbsp;vyskytoval. Neviděl jsem ho&nbsp;ani v&nbsp;krámě, ani ve&nbsp;skladišti, ani v&nbsp;žádné bedně nebyl, ani v&nbsp;pytli. Možná že&nbsp;je&nbsp;schovaný za&nbsp;regálem a&nbsp;odtud někdy vyletí a&nbsp;tatínek se&nbsp;musí proti němu moc ohánět, aby ho&nbsp;neštípl, jelikož Vrčavka náleží mezi brouky jedovaté.</span></p>
          <p class="chunk" data-nb-ref-number="885" data-nb-words="11" data-nb-chars="55"><span class="idea" data-nb-ref-number="892" id="idea892" data-nb-words="11" data-nb-chars="55">I&nbsp;otázal jsem se&nbsp;tatínka: „Tak se&nbsp;máš pořád co&nbsp;ohánět?“</span></p>
          <p class="chunk" data-nb-ref-number="886" data-nb-words="37" data-nb-chars="224"><span class="idea" data-nb-ref-number="893" id="idea893" data-nb-words="37" data-nb-chars="224">Tatínek odvětil: „O ohánění by&nbsp;nebylo, kdyby nebyly jiné starosti,“ a&nbsp;maminka si&nbsp;vzdychla. Abych tatínka potěšil, tak jsem mu&nbsp;pravil: „Až budu veliký, tak ti&nbsp;pomůžu se&nbsp;ohánět, když budeme na&nbsp;to&nbsp;dva, tak konkurenci zaženeme.“</span></p>
          <p class="chunk" data-nb-ref-number="887" data-nb-words="52" data-nb-chars="274"><span class="idea" data-nb-ref-number="894" id="idea894" data-nb-words="52" data-nb-chars="274">Tatínek se&nbsp;hlučně zasmál a&nbsp;pravil: „To jsem rád, takového pomahače si&nbsp;nechám líbit.“ Pak si&nbsp;něco šeptal s&nbsp;panem doktorem a&nbsp;oba se&nbsp;dívali na&nbsp;mne. Po&nbsp;chvilce jsem se&nbsp;zase optal: „Smím s&nbsp;panem maharadžou na&nbsp;lov tygrů? Budu za&nbsp;to&nbsp;děsně hodný a&nbsp;budu chodit do&nbsp;houslí pořád pryč.“</span></p>
          <p class="chunk" data-nb-ref-number="888" data-nb-words="10" data-nb-chars="60"><span class="idea" data-nb-ref-number="895" id="idea895" data-nb-words="10" data-nb-chars="60">„Můžeš beze všeho, jenom dej na&nbsp;sebe pozor,“ pravil tatínek.</span></p>
          <p class="chunk" data-nb-ref-number="889" data-nb-words="31" data-nb-chars="194"><span class="idea" data-nb-ref-number="896" id="idea896" data-nb-words="31" data-nb-chars="194">„Budu dávat pozor. Pan maharadža mně slíbil, že&nbsp;mi&nbsp;půjčí lankasterku, abysem střílel. Všechny postřílím a&nbsp;oni budou mít vzteka. Bejval si&nbsp;myslí, že&nbsp;skolí tygra flobertkou. Že&nbsp;to&nbsp;nejde, tatínku?“</span></p>
          <p class="chunk" data-nb-ref-number="890" data-nb-words="7" data-nb-chars="39"><span class="idea" data-nb-ref-number="897" id="idea897" data-nb-words="7" data-nb-chars="39">„Tygra flobertkou? To&nbsp;je&nbsp;k&nbsp;smíchu řeč.“</span></p>
          <p class="chunk" data-nb-ref-number="891" data-nb-words="49" data-nb-chars="245"><span class="idea" data-nb-ref-number="898" id="idea898" data-nb-words="49" data-nb-chars="245">Pravil jsem si&nbsp;v&nbsp;duchu, že&nbsp;Bejval jest veliký vejtaha a&nbsp;že&nbsp;mu&nbsp;to&nbsp;také řeknu do&nbsp;očí. Pak jsem zavřel oči a&nbsp;myslil jsem na&nbsp;to, že&nbsp;přinesu mamince kožišinu z&nbsp;tygra a&nbsp;ona bude moc ráda. S&nbsp;touto myšlenkou jsem se&nbsp;vydal na&nbsp;cestu do&nbsp;maharadžova paláce.</span></p>
          <hr>
          <p class="chunk" data-nb-ref-number="892" data-nb-words="119" data-nb-chars="632"><span class="idea" data-nb-ref-number="899" id="idea899" data-nb-words="119" data-nb-chars="632">A&nbsp;tak jsem teda šel do&nbsp;maharadžova paláce a&nbsp;všichni hoši šli se&nbsp;mnou, Eva Svobodová šla taky a&nbsp;Jumbo šel taky a&nbsp;byl velice rád. Ale pan Brabec s&nbsp;námi nešel, jelikož musil doma šít, a&nbsp;on&nbsp;nám pravil: „Hoši, mám práce, že&nbsp;je&nbsp;to&nbsp;k&nbsp;nevíře, já&nbsp;jsem pořád v&nbsp;kole, už&nbsp;jsem z&nbsp;toho celý tumpachový.“ Přáli jsme mu, aby už&nbsp;nebyl tumpachový, a&nbsp;nechali jsme ho&nbsp;být. Já&nbsp;jsem na&nbsp;panu Brabcovi nezpozoroval, že&nbsp;by&nbsp;byl tumpachový, ale byl jako obyčejně, ale neříkal jsem nic. Paní Brabcová mu&nbsp;pravila, že&nbsp;je&nbsp;vždycky tumpachový, když se&nbsp;mu&nbsp;stýská po&nbsp;kamarádech, z&nbsp;čehož jsem poznal, že&nbsp;pan Brabec je&nbsp;skutečně tumpachový, jenomže to&nbsp;na&nbsp;něm není vidět.</span></p>
          <p class="chunk" data-nb-ref-number="893" data-nb-words="92" data-nb-chars="562"><span class="idea" data-nb-ref-number="900" id="idea900" data-nb-words="92" data-nb-chars="562">S&nbsp;těmito myšlenkami jsem přišel až&nbsp;k&nbsp;maharadžovu paláci a&nbsp;ostatní hoši taky a&nbsp;Eva taky. V&nbsp;zámku i&nbsp;před zámkem panoval čilý ruch, všichni utíkali sem i&nbsp;tam a&nbsp;mluvili děsně rychle, každou chvíli se&nbsp;troubilo a&nbsp;bubnovalo se&nbsp;skoro v&nbsp;jednom kuse, takže bylo rámusu dost. Služebnictvo právě vyvádělo před bránu bílého maharadžova slona, všelijak vyšňořeného skvostným postrojem posázeným drahými kameny, a&nbsp;ten slon nesl na&nbsp;hřbetě altánek, čemuž jsem se&nbsp;velice divil. Pak vyvedli ještě jednoho slona, který byl také ověšen nádherou a&nbsp;měl na&nbsp;hřbetě zrovna takový altánek.</span></p>
          <p class="chunk" data-nb-ref-number="894" data-nb-words="66" data-nb-chars="358"><span class="idea" data-nb-ref-number="901" id="idea901" data-nb-words="66" data-nb-chars="358">Pozoroval jsem, že&nbsp;si&nbsp;ty&nbsp;slony Jumbo závistivě mustruje, a&nbsp;přistihl jsem ho, jak pro sebe mumlá: „Ti si&nbsp;žijou, to&nbsp;věřím!“ a&nbsp;já&nbsp;jsem ho&nbsp;pokáral za&nbsp;ta&nbsp;nešlechetná slova, pročež umlkl. Když pak vyšel pan maharadža a&nbsp;posadil se&nbsp;do&nbsp;altánku, tak jsem si&nbsp;řekl: Vida, měl jsem si&nbsp;přinést z&nbsp;naší zahrádky altánek, abysem mohl sedět taky v&nbsp;altánku, to&nbsp;by&nbsp;bylo šikovné.</span></p>
          <p class="chunk" data-nb-ref-number="895" data-nb-words="95" data-nb-chars="524"><span class="idea" data-nb-ref-number="902" id="idea902" data-nb-words="95" data-nb-chars="524">Ten druhý slon byl pro královskou princeznu a&nbsp;ona přišla v&nbsp;průvodu komorné a&nbsp;měla bílé hedvábné tepláky a&nbsp;krásnou červenou kazajku, plnou zlatých šňůr, a&nbsp;na&nbsp;hlavě turban s&nbsp;pavím peřím. Zdálo se&nbsp;mně, že&nbsp;jsem ji&nbsp;už&nbsp;někde musil vidět, a&nbsp;pravil jsem v&nbsp;duchu: Tak se&nbsp;mně všecko zdá, že&nbsp;dělala tu&nbsp;krasojezdkyni, jak byl u&nbsp;nás cirkus Rudolfi, ale nahlas jsem neřekl nic, jelikož bysem se&nbsp;mohl krásně zbodnout. Eva se&nbsp;na&nbsp;princeznu dívala děsně nadšeně a&nbsp;vzdychla: „Ta je&nbsp;hezounká jako obrázek! Já&nbsp;s&nbsp;ní&nbsp;budu chodit, co&nbsp;myslíš, Péťo?“</span></p>
          <p class="chunk" data-nb-ref-number="896" data-nb-words="5" data-nb-chars="25"><span class="idea" data-nb-ref-number="903" id="idea903" data-nb-words="5" data-nb-chars="25">Odvětil jsem: „To se&nbsp;vr!“</span></p>
          <p class="chunk" data-nb-ref-number="897" data-nb-words="109" data-nb-chars="612"><span class="idea" data-nb-ref-number="904" id="idea904" data-nb-words="109" data-nb-chars="612">A&nbsp;vyvedli ještě jiné slony, ale ti&nbsp;neměli žádnou parádu, a&nbsp;na&nbsp;ty&nbsp;slony si&nbsp;sedli ostatní hoši. Avšak ukázalo se, že&nbsp;se&nbsp;na&nbsp;Zilvara nedostal žádný slon, on&nbsp;přišel trochu pozdě, jelikož musil jít na&nbsp;stranu. Královská princezna se&nbsp;na&nbsp;něho děsně mile usmála a&nbsp;pravila mu, aby si&nbsp;k&nbsp;ní&nbsp;sedl do&nbsp;altánku. Zilvar pravil: „Beze všeho,“ a&nbsp;vylezl na&nbsp;slona a&nbsp;posadil se&nbsp;do&nbsp;altánku a&nbsp;tam seděl s&nbsp;princeznou a&nbsp;komornou a&nbsp;zapálil si&nbsp;cikáro a&nbsp;koukal se&nbsp;velice hrdě. Princezna měla pušku, Zilvar měl taky pušku, jenom komorná neměla pušku, jelikož musila princeznu ovívat vějířem upevněným na&nbsp;dlouhé štangli, aby na&nbsp;ni&nbsp;nešly mouchy.</span></p>
          <p class="chunk" data-nb-ref-number="898" data-nb-words="44" data-nb-chars="222"><span class="idea" data-nb-ref-number="905" id="idea905" data-nb-words="44" data-nb-chars="222">A&nbsp;Zilvar hulil a&nbsp;říkal princezně řeči a&nbsp;ona mu&nbsp;taktéž říkala řeči a&nbsp;Eva seděla se&nbsp;mnou na&nbsp;Jumbovi a&nbsp;pořád se&nbsp;dívala na&nbsp;princeznu a&nbsp;na Zilvara a&nbsp;nedávala pozor, když jsem já&nbsp;k&nbsp;ní&nbsp;mluvil řeči, pročež jsem měl děsného vzteka.</span></p>
          <p class="chunk" data-nb-ref-number="899" data-nb-words="27" data-nb-chars="145"><span class="idea" data-nb-ref-number="906" id="idea906" data-nb-words="27" data-nb-chars="145">Po&nbsp;chvíli dal pan maharadža rukou znamení a&nbsp;trubač ohromně silně zatroubil, průvod se&nbsp;dal na&nbsp;pochod a&nbsp;šlo se&nbsp;pořád pryč, až&nbsp;se&nbsp;přišlo do&nbsp;džunglí.</span></p>
          <p class="chunk" data-nb-ref-number="900" data-nb-words="6" data-nb-chars="28"><span class="idea" data-nb-ref-number="907" id="idea907" data-nb-words="6" data-nb-chars="28">Tážete se, co&nbsp;je&nbsp;to&nbsp;džungle?</span></p>
          <p class="chunk" data-nb-ref-number="901" data-nb-words="68" data-nb-chars="393"><span class="idea" data-nb-ref-number="908" id="idea908" data-nb-words="68" data-nb-chars="393">Džungle jest jako u&nbsp;nás les, jenomže to&nbsp;vůbec není žádný les, jelikož tam panuje hrozný nepořádek. Nejsou tam žádné tabulky, na&nbsp;nichž je&nbsp;napsáno, že&nbsp;se&nbsp;nesmí plašit zvěř, rozdělávat oheň, sbírat houby a&nbsp;jiné plodiny lesní pod pokutou. Ani tam nejsou značky, které ukazují výletům cestu ke&nbsp;krásným vyhlídkám a&nbsp;památným místům. Ani lavičky tam nejsou, aby si&nbsp;lidi na&nbsp;to&nbsp;sedli, když je&nbsp;bolí nohy.</span></p>
          <p class="chunk" data-nb-ref-number="902" data-nb-words="51" data-nb-chars="245"><span class="idea" data-nb-ref-number="909" id="idea909" data-nb-words="51" data-nb-chars="245">Vůbec nic v&nbsp;džungli není a&nbsp;rostlinstvo si&nbsp;tam dělá, co&nbsp;chce, ono se&nbsp;vám to&nbsp;tam motá jedno přes druhé, nic není na&nbsp;svém místě a&nbsp;vypadá to&nbsp;tak, jako když je&nbsp;pan učitel najednou volaný k&nbsp;panu říďovi a&nbsp;ve&nbsp;třídě není nikdo, kdo by&nbsp;dával na&nbsp;nás pozor.</span></p>
          <p class="chunk" data-nb-ref-number="903" data-nb-words="104" data-nb-chars="630"><span class="idea" data-nb-ref-number="910" id="idea910" data-nb-words="104" data-nb-chars="630">V&nbsp;džungli rostou stromy, co&nbsp;z&nbsp;nich visí zelené pačesy až&nbsp;na&nbsp;zem, a&nbsp;ty stromy jsou divoce rozcuchané, jelikož na&nbsp;sebe vůbec nedbají. Zato však na&nbsp;těch stromech bují květy nevídané krásy ve&nbsp;všech barvách a&nbsp;různých podobách. Některé vypadají jako hvězdy, jiné jako mičudy nebo bedýnky, ale udělané z&nbsp;hedvábného papíru, jiné zase se&nbsp;podobají lahvím, strojkům na&nbsp;maso nebo kastrolům. Koukneš se&nbsp;jinam a&nbsp;zase vidíš květy v&nbsp;podobě lodiček, jiné se&nbsp;podobají botám nebo čepicím nebo kalhotám nebo balíčkům cikorky. Viděli jsme dokonce květ, který vyhlížel jako lidský obličej, měl dvě oči a&nbsp;nos uprostřed a&nbsp;vyplazoval dlouhý červený jazyk.</span></p>
          <p class="chunk" data-nb-ref-number="904" data-nb-words="113" data-nb-chars="628"><span class="idea" data-nb-ref-number="911" id="idea911" data-nb-words="113" data-nb-chars="628">A&nbsp;hluku je&nbsp;kolem dokola děsného a&nbsp;taktéž příšerného rámusu, ještě více než u&nbsp;nás v&nbsp;tělocvičně nebo na&nbsp;plovárně, kdepak!&nbsp;–&nbsp;to není ani přirovnání. Ono to&nbsp;ustavičně piští, běduje, kvičí, mumlá, bručí, chechtá se&nbsp;a&nbsp;chrochtá, zpívá a&nbsp;brečí. Největší nezdobu dělají opice, které chtějí všecko vidět a&nbsp;o&nbsp;všem vědět a&nbsp;dělají na&nbsp;větvích veletoče, jakož i&nbsp;stojky. Bylo tam také moc krásných motýlů a&nbsp;ti&nbsp;létali sem a&nbsp;tam a&nbsp;taktéž takoví malincí, ale docela malilincí ptáčkové, co&nbsp;vypadají jako barevná světýlka, a&nbsp;já&nbsp;jsem si&nbsp;myslil, kdybysem je&nbsp;chytil, tak bysem si&nbsp;je&nbsp;dal na&nbsp;vánoční stromek, oni by&nbsp;tam seděli a&nbsp;každý by&nbsp;se&nbsp;na&nbsp;to&nbsp;koukal.</span></p>
          <p class="chunk" data-nb-ref-number="905" data-nb-words="59" data-nb-chars="331"><span class="idea" data-nb-ref-number="912" id="idea912" data-nb-words="59" data-nb-chars="331">Já&nbsp;bysem taky chtěl všechny byliny a&nbsp;stromy a&nbsp;všechna ta&nbsp;zvířata umět pojmenovat, ale neuměl jsem je&nbsp;pojmenovat, jelikož mne nikdo nepoučil. Taky jsem měl strach, že&nbsp;až&nbsp;se&nbsp;vrátím a&nbsp;budu o&nbsp;všem vypravovat, že&nbsp;každý řekne, že&nbsp;to&nbsp;není prauda, jelikož vrdloužu, ale je&nbsp;to&nbsp;všecko prauda, sám pan maharadža je&nbsp;svědek a&nbsp;ostatní hoši taky.</span></p>
          <p class="chunk" data-nb-ref-number="906" data-nb-words="105" data-nb-chars="560"><span class="idea" data-nb-ref-number="913" id="idea913" data-nb-words="105" data-nb-chars="560">A&nbsp;tak jsme šli pořád pryč a&nbsp;bylo strašné horko a&nbsp;mě&nbsp;trápila žízeň a&nbsp;domorodci šli napřed a&nbsp;klestili cestu ostrými noži a&nbsp;nad hlavami nám pořád poskakovaly opice a&nbsp;říkaly si&nbsp;o&nbsp;nás klepy a&nbsp;děsně se&nbsp;tomu smály. Trvalo to&nbsp;hodnou chvíli, než jsme vyšli z&nbsp;lesa, a&nbsp;před námi se&nbsp;otevřela veliká rovina, celá zarostlá vysokou a&nbsp;hustou trávou. Pan maharadža se&nbsp;obrátil a&nbsp;tichým hlasem oznámil, že&nbsp;tady je&nbsp;to&nbsp;sídlo tygrů, pročež tedy budeme lovit tygry, a&nbsp;velel nám, abysme se&nbsp;přichystali. Tak si&nbsp;každý z&nbsp;nás prohlédl pušku, jestli je&nbsp;to&nbsp;v&nbsp;pořádku, a&nbsp;připravil se&nbsp;k&nbsp;ráně.</span></p>
          <p class="chunk" data-nb-ref-number="907" data-nb-words="115" data-nb-chars="642"><span class="idea" data-nb-ref-number="914" id="idea914" data-nb-words="115" data-nb-chars="642">Domorodí nadháněči vlezli do&nbsp;trávy, šátrali v&nbsp;ní&nbsp;holemi a&nbsp;přitom propukli v&nbsp;děsné řvaní, aby tygry vyplašili. Tygři mají rádi svatý pokoj a&nbsp;nemůžou poslouchat takové řvaní, jelikož je&nbsp;jim to&nbsp;protivné, pročež se&nbsp;velice rozzlobili a&nbsp;vyřítili se&nbsp;z&nbsp;trávy, aby se&nbsp;koukli, kdo to&nbsp;dělá takový skandál, že&nbsp;nemůžou mít chviličku svatý pokoj. A&nbsp;když viděli, že&nbsp;tu&nbsp;nezdobu tropí Indové, tak se&nbsp;do&nbsp;nich pustili, aby je&nbsp;za&nbsp;to&nbsp;potrestali. Ale my&nbsp;jsme hnedky popadli ručnici a&nbsp;přiložili jsme ji&nbsp;k&nbsp;líci a&nbsp;začli jsme do&nbsp;toho bouchat, já&nbsp;jsem sám skolil nejméně šedesát tygrů, ne-li více, a&nbsp;pan maharadža mne pochválil, že&nbsp;jsem zdatný lovec, a&nbsp;já&nbsp;jsem byl rád.</span></p>
          <p class="chunk" data-nb-ref-number="908" data-nb-words="44" data-nb-chars="247"><span class="idea" data-nb-ref-number="915" id="idea915" data-nb-words="44" data-nb-chars="247">Každý z&nbsp;hošů něco trefil, jenom Zilvar nic, jelikož on&nbsp;pořád mluvil s&nbsp;princeznou a&nbsp;kouřil cikáro, a&nbsp;princezna pravila, že&nbsp;se&nbsp;bojí tygrů, a&nbsp;Zilvar pravil, aby se&nbsp;docela nic nebála, že&nbsp;na&nbsp;ni&nbsp;nedá dopustit, jelikož má&nbsp;strašnou sílu a&nbsp;každého přemůže.</span></p>
          <p class="chunk" data-nb-ref-number="909" data-nb-words="30" data-nb-chars="159"><span class="idea" data-nb-ref-number="916" id="idea916" data-nb-words="30" data-nb-chars="159">Já&nbsp;bysem o&nbsp;tom nic nevěděl, jelikož jsem si&nbsp;hleděl lovu, ale Eva porád do&nbsp;mne šťouchala a&nbsp;šeptala mi: „Koukej se, oni spolu mluví,“ a&nbsp;měla přitom oči vyvalené.</span></p>
          <p class="chunk" data-nb-ref-number="910" data-nb-words="86" data-nb-chars="435"><span class="idea" data-nb-ref-number="917" id="idea917" data-nb-words="86" data-nb-chars="435">Už&nbsp;se&nbsp;stmívalo, když jsme se&nbsp;vydali na&nbsp;zpáteční cestu, a&nbsp;když jsme přišli k&nbsp;maharadžovu paláci, tak už&nbsp;bylo docela tma. Byl jsem unaven a&nbsp;stýskalo se&nbsp;mi, že&nbsp;jsem v&nbsp;té&nbsp;tmě mezi cizími lidmi, a&nbsp;tak jsem nikomu nic neřekl a&nbsp;s&nbsp;nikým se&nbsp;nerozloučil a&nbsp;dal jsem Jumba do&nbsp;stáje a&nbsp;nařídil jsem, aby mu&nbsp;dali jíst a&nbsp;pít, a&nbsp;sám jsem se&nbsp;jednoduše sebral a&nbsp;odskočil jsem si&nbsp;k&nbsp;mamince a&nbsp;tatínkovi, abysem jim všecko vypravoval, co&nbsp;jsem viděl a&nbsp;zažil.</span></p>
          <hr>
          <p class="chunk" data-nb-ref-number="911" data-nb-words="106" data-nb-chars="546"><span class="idea" data-nb-ref-number="918" id="idea918" data-nb-words="106" data-nb-chars="546">Jenomže jsem nemohl nic mluvit, jelikož už&nbsp;byla noc a&nbsp;já&nbsp;jsem nesměl vzbudit Mančinku, a&nbsp;tak jsem jenom tak ležel a&nbsp;koukal. Na&nbsp;skříni bylo noční světélko a&nbsp;to&nbsp;pořád mrkalo a&nbsp;já&nbsp;jsem pozoroval, jak po&nbsp;stěnách skáčou stíny, vždycky vyskočily a&nbsp;pak se&nbsp;schovaly, jako by&nbsp;si&nbsp;hrály na&nbsp;pikolu. A&nbsp;hodiny ustavičně tikaly a&nbsp;já&nbsp;jsem se&nbsp;divil, že&nbsp;pořád jdou a&nbsp;ani v&nbsp;noci si&nbsp;nedají pokoj. A&nbsp;pořád tak vážně a&nbsp;pomalu šly jako náš pan notář, když kráčí z&nbsp;kostela, a&nbsp;ty&nbsp;stíny pořád huš! huš! jako myšky, já&nbsp;jsem je&nbsp;rukou chytal, ale nikdy jsem je&nbsp;nemohl chytit.</span></p>
          <p class="chunk" data-nb-ref-number="912" data-nb-words="63" data-nb-chars="317"><span class="idea" data-nb-ref-number="919" id="idea919" data-nb-words="63" data-nb-chars="317">Maminka seděla u&nbsp;postele a&nbsp;měla ruce opřené o&nbsp;sedadlo a&nbsp;hlavu složenou do&nbsp;rukou a&nbsp;spala a&nbsp;já&nbsp;bysem jí&nbsp;tak rád vypravoval o&nbsp;džungli, o&nbsp;těch tygrech, jak jsem jich zastřelil nejméně šedesát. A&nbsp;mě bolela hlava a&nbsp;měl jsem sucho v&nbsp;ústech a&nbsp;teď nevím, jestli to&nbsp;všecko je&nbsp;prauda, nebo se&nbsp;mně o&nbsp;tom lovu a&nbsp;vůbec jenom zdálo.</span></p>
          <p class="chunk" data-nb-ref-number="913" data-nb-words="37" data-nb-chars="197"><span class="idea" data-nb-ref-number="920" id="idea920" data-nb-words="37" data-nb-chars="197">Ale jak by&nbsp;se&nbsp;mně to&nbsp;mohlo jenom zdát, když přece tadyhle já&nbsp;sedím na&nbsp;slonu, za&nbsp;mnou sedí Eva Svobodová a&nbsp;ukazuje na&nbsp;Zilvara, který seděl pod altánkem s&nbsp;princeznou, to&nbsp;přece nemůže být žádná mýlka.</span></p>
          <p class="chunk" data-nb-ref-number="914" data-nb-words="13" data-nb-chars="75"><span class="idea" data-nb-ref-number="921" id="idea921" data-nb-words="13" data-nb-chars="75">A&nbsp;slyším docela jasně, jak mně Eva šeptá: „Ty, Péťo, poslouchej,&nbsp;–&nbsp;slyšíš?“</span></p>
          <p class="chunk" data-nb-ref-number="915" data-nb-words="5" data-nb-chars="28"><span class="idea" data-nb-ref-number="922" id="idea922" data-nb-words="5" data-nb-chars="28">„Slyším,“ pravím, „a co&nbsp;je?“</span></p>
          <p class="chunk" data-nb-ref-number="916" data-nb-words="8" data-nb-chars="50"><span class="idea" data-nb-ref-number="923" id="idea923" data-nb-words="8" data-nb-chars="50">Ona praví: „Pepek Zilvar a&nbsp;princezna spolu mluví.“</span></p>
          <p class="chunk" data-nb-ref-number="917" data-nb-words="8" data-nb-chars="39"><span class="idea" data-nb-ref-number="924" id="idea924" data-nb-words="8" data-nb-chars="39">„Ať si&nbsp;mluví,“ pravím, „mně je&nbsp;to&nbsp;fuk.“</span></p>
          <p class="chunk" data-nb-ref-number="918" data-nb-words="13" data-nb-chars="87"><span class="idea" data-nb-ref-number="925" id="idea925" data-nb-words="13" data-nb-chars="87">Eva, celá rozpálená, oči navrch hlavy, povídá: „Ale oni přece spolu chodí, hloupinkej.“</span></p>
          <p class="chunk" data-nb-ref-number="919" data-nb-words="9" data-nb-chars="58"><span class="idea" data-nb-ref-number="926" id="idea926" data-nb-words="9" data-nb-chars="58">„Když chodí, tak ať&nbsp;chodí,“ pravil jsem lhostejným hlasem.</span></p>
          <p class="chunk" data-nb-ref-number="920" data-nb-words="14" data-nb-chars="90"><span class="idea" data-nb-ref-number="927" id="idea927" data-nb-words="14" data-nb-chars="90">„Jéžiš, Péťo,“ vzkřikla Eva, „jak můžeš tak hloupě mluvit! Ale oni spolu&nbsp;<em>doopravdy</em>&nbsp;chodí!“</span></p>
          <p class="chunk" data-nb-ref-number="921" data-nb-words="22" data-nb-chars="123"><span class="idea" data-nb-ref-number="928" id="idea928" data-nb-words="22" data-nb-chars="123">„Cože?“ podivil jsem se. „Že by&nbsp;se&nbsp;Pepek Zilvar zahodil s&nbsp;nějakou princeznou, to&nbsp;přece nemůže být. To&nbsp;bych ho&nbsp;nesměl znát.“</span></p>
          <p class="chunk" data-nb-ref-number="922" data-nb-words="31" data-nb-chars="143"><span class="idea" data-nb-ref-number="929" id="idea929" data-nb-words="31" data-nb-chars="143">„Když ti&nbsp;říkám! Já&nbsp;jsem si&nbsp;dala dobrý pozor. On&nbsp;se&nbsp;na&nbsp;ni&nbsp;kouká, ona se&nbsp;zas na&nbsp;něho kouká a&nbsp;vůbec se&nbsp;na&nbsp;sebe koukají, jako by&nbsp;se&nbsp;viděli poprvé.“</span></p>
          <p class="chunk" data-nb-ref-number="923" data-nb-words="146" data-nb-chars="782"><span class="idea" data-nb-ref-number="930" id="idea930" data-nb-words="146" data-nb-chars="782">Tak jsem se&nbsp;na&nbsp;ně&nbsp;koukl a&nbsp;skutečně: Pepek se&nbsp;koukal na&nbsp;princeznu, ona se&nbsp;zase koukala na&nbsp;něho, koukali se&nbsp;na&nbsp;sebe pořád pryč. Tak jsem to&nbsp;pravil všem hošům a&nbsp;oni se&nbsp;taky dívali a&nbsp;viděli, že&nbsp;se&nbsp;na&nbsp;sebe koukají a&nbsp;že&nbsp;spolu mluví, pročež všichni poznali, že&nbsp;spolu doopravdy chodí. Čenda Jirsák se&nbsp;jedním dílem velice chechtal a&nbsp;jedním dílem se&nbsp;na&nbsp;Zilvara příšerně šklebil a&nbsp;Zilvar mu&nbsp;tajně ukázal pěst, jako že&nbsp;si&nbsp;to&nbsp;s&nbsp;ním rozdá. Čenda kývl, jako že&nbsp;rozumí, a&nbsp;dál se&nbsp;příšerně šklebil v&nbsp;jednom kuse. Zilvar pravil princezně: „Okamžik, slečno,“ a&nbsp;vylezl z&nbsp;toho altánku a&nbsp;svezl se&nbsp;ze&nbsp;slona dolů a&nbsp;přistoupil k&nbsp;Čendovi a&nbsp;otázal se&nbsp;ho, co&nbsp;se&nbsp;má&nbsp;co&nbsp;v&nbsp;jednom kuse příšerně šklebit, ať&nbsp;se&nbsp;příšerně šklebí na&nbsp;svou babičku, nechce-li, aby mu&nbsp;hnusně zmaloval ciferník, že&nbsp;ho&nbsp;vlastní matka nepozná.</span></p>
          <p class="chunk" data-nb-ref-number="924" data-nb-words="24" data-nb-chars="136"><span class="idea" data-nb-ref-number="931" id="idea931" data-nb-words="24" data-nb-chars="136">Čenda hrdě odvětil, že&nbsp;by&nbsp;se&nbsp;na&nbsp;to&nbsp;podíval, že&nbsp;se&nbsp;nějakého poťachtaného ženicha nelekne a&nbsp;že&nbsp;vůbec žádní ženichové nemají na&nbsp;něho fousy.</span></p>
          <p class="chunk" data-nb-ref-number="925" data-nb-words="26" data-nb-chars="131"><span class="idea" data-nb-ref-number="932" id="idea932" data-nb-words="26" data-nb-chars="131">Tak Zilvar pravil, aby Čenda přišel zítra kvíčerou k&nbsp;té&nbsp;benzínové pumpě, co&nbsp;stojí na&nbsp;náměstí v&nbsp;Kalkutě, a&nbsp;tam že&nbsp;si&nbsp;to&nbsp;s&nbsp;ním rozdá.</span></p>
          <p class="chunk" data-nb-ref-number="926" data-nb-words="18" data-nb-chars="97"><span class="idea" data-nb-ref-number="933" id="idea933" data-nb-words="18" data-nb-chars="97">Čenda odvětil, že&nbsp;se&nbsp;mu&nbsp;to&nbsp;náramně hodí, jelikož ještě nebyl u&nbsp;svaté zpovědi, takže se&nbsp;může prát.</span></p>
          <p class="chunk" data-nb-ref-number="927" data-nb-words="29" data-nb-chars="147"><span class="idea" data-nb-ref-number="934" id="idea934" data-nb-words="29" data-nb-chars="147">Zilvar pravil: „Dobře, tak je&nbsp;to&nbsp;hotová věc,“ a&nbsp;zase šel ke&nbsp;královské princezně a&nbsp;kouřil cikáro a&nbsp;mluvil k&nbsp;ní&nbsp;řeči a&nbsp;ona se&nbsp;na&nbsp;něho velice koukala.</span></p>
          <p class="chunk" data-nb-ref-number="928" data-nb-words="24" data-nb-chars="125"><span class="idea" data-nb-ref-number="935" id="idea935" data-nb-words="24" data-nb-chars="125">Maminka se&nbsp;probudila a&nbsp;ulekla se, že&nbsp;usnula, a&nbsp;ptala se&nbsp;mne: „Copak, Petinko, že&nbsp;nespíš? Už&nbsp;je&nbsp;noc a&nbsp;všichni dobří lidé spí.“</span></p>
          <p class="chunk" data-nb-ref-number="929" data-nb-words="48" data-nb-chars="302"><span class="idea" data-nb-ref-number="936" id="idea936" data-nb-words="48" data-nb-chars="302">„Maminko-jedináčku,“ pravil jsem&nbsp;–&nbsp;já jí&nbsp;někdy říkám jedináčku, jelikož maminka byla jediná a&nbsp;neměla ani bratříčka, ani sestřičku a&nbsp;kolikrát mně o&nbsp;tom vypravovala&nbsp;–&nbsp;„maminko-jedináčku, víš, že&nbsp;Pepek Zilvar z&nbsp;chudobince a&nbsp;ta&nbsp;královská princezna, co&nbsp;jsme ji&nbsp;viděli v&nbsp;cirkuse, jsou jako nevěsta a&nbsp;ženich?“</span></p>
          <p class="chunk" data-nb-ref-number="930" data-nb-words="11" data-nb-chars="65"><span class="idea" data-nb-ref-number="937" id="idea937" data-nb-words="11" data-nb-chars="65">„Jdi!“ podivila se&nbsp;maminka. „To bych byla do&nbsp;nich nikdy neřekla.“</span></p>
          <p class="chunk" data-nb-ref-number="931" data-nb-words="9" data-nb-chars="74"><span class="idea" data-nb-ref-number="938" id="idea938" data-nb-words="9" data-nb-chars="74">„Namoutěkutě!“ jistil jsem. „Oni spolu doopravdy, ale doopravdicky chodí.“</span></p>
          <p class="chunk" data-nb-ref-number="932" data-nb-words="34" data-nb-chars="167"><span class="idea" data-nb-ref-number="939" id="idea939" data-nb-words="34" data-nb-chars="167">„Podívejme se&nbsp;na&nbsp;kujóna! A&nbsp;včera přece byl Pepek Zilvarů u&nbsp;nás v&nbsp;krámě koupit ocet a&nbsp;vůbec o&nbsp;tom nic neříkal. Ještě se&nbsp;ptal, jak se&nbsp;ti&nbsp;vede, a&nbsp;že&nbsp;tě&nbsp;dává pozdravovat.“</span></p>
          <p class="chunk" data-nb-ref-number="933" data-nb-words="30" data-nb-chars="148"><span class="idea" data-nb-ref-number="940" id="idea940" data-nb-words="30" data-nb-chars="148">„No,“ pravil jsem, „to víš. On&nbsp;to&nbsp;bude každému věšet na&nbsp;nos, že&nbsp;chodí s&nbsp;princeznou, jelikož by&nbsp;se&nbsp;mu&nbsp;hoši smáli a&nbsp;on&nbsp;by&nbsp;pro ostudu nemohl z&nbsp;baráku.“</span></p>
          <p class="chunk" data-nb-ref-number="934" data-nb-words="6" data-nb-chars="28"><span class="idea" data-nb-ref-number="941" id="idea941" data-nb-words="6" data-nb-chars="28">„Proč by&nbsp;se&nbsp;mu&nbsp;kluci smáli?“</span></p>
          <p class="chunk" data-nb-ref-number="935" data-nb-words="15" data-nb-chars="80"><span class="idea" data-nb-ref-number="942" id="idea942" data-nb-words="15" data-nb-chars="80">„Jak by&nbsp;se&nbsp;mu&nbsp;nesmáli! Přece je&nbsp;to&nbsp;hanba, když hoch chodí doopravdy s&nbsp;ďoučetem.“</span></p>
          <p class="chunk" data-nb-ref-number="936" data-nb-words="11" data-nb-chars="60"><span class="idea" data-nb-ref-number="943" id="idea943" data-nb-words="11" data-nb-chars="60">„Ale, ale, Petinko! Ty&nbsp;přece také chodíš s&nbsp;Evou od&nbsp;cukrářů.“</span></p>
          <p class="chunk" data-nb-ref-number="937" data-nb-words="42" data-nb-chars="214"><span class="idea" data-nb-ref-number="944" id="idea944" data-nb-words="42" data-nb-chars="214">Rozzlobil jsem se: „To není prauda a&nbsp;nech si&nbsp;to! Já&nbsp;chodím s&nbsp;ní&nbsp;jenom tak. Čteme si&nbsp;v&nbsp;knížkách a&nbsp;ona mně dává mejdlíčko, co&nbsp;ukradne v&nbsp;kvelbě, a&nbsp;vůbec! Kdežto Pepek chodí s&nbsp;princeznou doopravdy a&nbsp;to&nbsp;je&nbsp;děsná hanba.“</span></p>
          <p class="chunk" data-nb-ref-number="938" data-nb-words="46" data-nb-chars="257"><span class="idea" data-nb-ref-number="945" id="idea945" data-nb-words="46" data-nb-chars="257">Maminka se&nbsp;usmála, pohladila mne a&nbsp;pravila, abych se&nbsp;už&nbsp;nehněval, že&nbsp;to&nbsp;tak nemyslila. Tak už&nbsp;jsem se&nbsp;nezlobil a&nbsp;pravil jsem: „Všichni hoši viděli, že&nbsp;se&nbsp;na&nbsp;sebe koukají, a&nbsp;Čenda Jirsák se&nbsp;skrz to&nbsp;příšerně šklebil. Pročež se&nbsp;nyní fackují u&nbsp;benzínové pumpy.“</span></p>
          <p class="chunk" data-nb-ref-number="939" data-nb-words="6" data-nb-chars="38"><span class="idea" data-nb-ref-number="946" id="idea946" data-nb-words="6" data-nb-chars="38">„Kdeže se&nbsp;fackují?“ divila se&nbsp;maminka.</span></p>
          <p class="chunk" data-nb-ref-number="940" data-nb-words="28" data-nb-chars="160"><span class="idea" data-nb-ref-number="947" id="idea947" data-nb-words="28" data-nb-chars="160">„Kde!“ odvětil jsem nevrle. „Vždyť ti&nbsp;to&nbsp;říkám. Přece u&nbsp;té&nbsp;benzínové pumpy, co&nbsp;je&nbsp;na&nbsp;rynku v&nbsp;Kalkutě, hnedky naproti tomu krámu, který prodává zvěřinu. Už&nbsp;víš?“</span></p>
          <p class="chunk" data-nb-ref-number="941" data-nb-words="6" data-nb-chars="39"><span class="idea" data-nb-ref-number="948" id="idea948" data-nb-words="6" data-nb-chars="39">„Aha!“ pravila maminka, „už jsem doma.“</span></p>
          <p class="chunk" data-nb-ref-number="942" data-nb-words="40" data-nb-chars="215"><span class="idea" data-nb-ref-number="949" id="idea949" data-nb-words="40" data-nb-chars="215">Tak jsme mluvili řeči, ale mně připadalo, že&nbsp;maminka jaksi nechce věřit, jelikož se&nbsp;na&nbsp;mne pořád koukala, což mne mrzelo, a&nbsp;pravil jsem si&nbsp;v&nbsp;duchu: Naposled si&nbsp;myslí, že&nbsp;jsem vůbec nebyl v&nbsp;Indii, to&nbsp;by&nbsp;tak scházelo.</span></p>
          <p class="chunk" data-nb-ref-number="943" data-nb-words="42" data-nb-chars="220"><span class="idea" data-nb-ref-number="950" id="idea950" data-nb-words="42" data-nb-chars="220">A&nbsp;taky mně nešlo do&nbsp;hlavy, jak mohl být Zilvar dneska u&nbsp;nás pro ocet, když se&nbsp;přece nýčko fackuje u&nbsp;benzínové pumpy v&nbsp;Kalkutě s&nbsp;Čendou Jirsákem, a&nbsp;proč by&nbsp;mě&nbsp;dal pozdravovat, když jsem s&nbsp;ním před malou chvilánkou mluvil.</span></p>
          <p class="chunk" data-nb-ref-number="944" data-nb-words="49" data-nb-chars="253"><span class="idea" data-nb-ref-number="951" id="idea951" data-nb-words="49" data-nb-chars="253">Tak se&nbsp;mně to&nbsp;všecko v&nbsp;hlavě popletlo a&nbsp;já&nbsp;jsem si&nbsp;pravil: Patří ti&nbsp;to! Kdybys byl panu učiteli i&nbsp;našim, jakož i&nbsp;bratrovi Ladislavovi poslal z&nbsp;Indie pohledku, jaks slíbil, tak by&nbsp;to&nbsp;bylo jisté a&nbsp;všichni by&nbsp;to&nbsp;věděli a&nbsp;nemusels mít skrz to&nbsp;těžké myšlení.</span></p>
          <p class="chunk" data-nb-ref-number="945" data-nb-words="96" data-nb-chars="501"><span class="idea" data-nb-ref-number="952" id="idea952" data-nb-words="96" data-nb-chars="501">Najednou se&nbsp;mi&nbsp;však všecko vyjasnilo a&nbsp;já&nbsp;jsem si&nbsp;pravil: Ouha! On&nbsp;šel Pepek Zilvar k&nbsp;nám schválně do&nbsp;kvelbu pro ocet, jelikož jest povahy lstivé, aby to&nbsp;na&nbsp;něho neprasklo, že&nbsp;si&nbsp;namlouvá princeznu. A&nbsp;bojí se, aby se&nbsp;to&nbsp;po&nbsp;městě netrajdalo a&nbsp;nedověděl se&nbsp;to&nbsp;pan Zilvar, jelikož by&nbsp;byl zlý a&nbsp;odepnul by&nbsp;pásek. Však má&nbsp;ještě schované, že&nbsp;tatínkovi odcizil tabák, když jsme jeli do&nbsp;Indie. Tak se&nbsp;mně to&nbsp;všecko vysvětlilo a&nbsp;já&nbsp;jsem byl rád. A&nbsp;umínil jsem si, že&nbsp;ty&nbsp;pohledky určitě pošlu, aby se&nbsp;to&nbsp;vědělo.</span></p>
          <p class="chunk" data-nb-ref-number="946" data-nb-words="38" data-nb-chars="213"><span class="idea" data-nb-ref-number="953" id="idea953" data-nb-words="38" data-nb-chars="213">A&nbsp;taktéž jsem si&nbsp;umínil, že&nbsp;musím Mančince něco přivézt, aby byla ráda, jenomže nevím co. Budu o&nbsp;tom přemýšlet a&nbsp;na&nbsp;něčem se&nbsp;ustanovím. I&nbsp;zavřel jsem oči, abysem si&nbsp;trochu odpočinul, jelikož jsem byl velmi unaven.</span></p>
          <hr>
          <p class="chunk" data-nb-ref-number="947" data-nb-words="75" data-nb-chars="439"><span class="idea" data-nb-ref-number="954" id="idea954" data-nb-words="75" data-nb-chars="439">Po&nbsp;celé Indii se&nbsp;začalo vypravovat, že&nbsp;Pepek Zilvar a&nbsp;královská princezna jsou jedna ruka. Povídali si&nbsp;o&nbsp;tom bráhmani i&nbsp;hindové i&nbsp;mohamedáni, všechny kasty o&nbsp;tom mluvily, od&nbsp;páriů až&nbsp;po&nbsp;ty&nbsp;nejvyšší. Malajci i&nbsp;Číňané, kteří přijížděli se&nbsp;svými džunkami do&nbsp;přístavů, hnedky o&nbsp;ničem jiném nemluvili. I&nbsp;běloši o&nbsp;tom rozkládali a&nbsp;celá Indie byla plna drbů. Každý věděl, že&nbsp;Pepek Zilvar a&nbsp;princezna královská spolu mluví a&nbsp;doopravdy spolu chodí.</span></p>
          <p class="chunk" data-nb-ref-number="948" data-nb-words="118" data-nb-chars="636"><span class="idea" data-nb-ref-number="955" id="idea955" data-nb-words="118" data-nb-chars="636">Však také oni byli porád u&nbsp;sebe a&nbsp;jeden bez druhého by&nbsp;nedal ani ránu a&nbsp;Zilvar hnedlinko vůbec s&nbsp;hošma nechodil. Měli na&nbsp;maharadžově zahrádce vyhlédnutou velikou smokvoň a&nbsp;tam sedávali na&nbsp;větvi, přičemž Zilvar četl princezně poučné a&nbsp;zábavné knížky. Nejvíc mne mrzelo, že&nbsp;si&nbsp;ode mne vypůjčil detektývku „León Clifton v&nbsp;Monte Carlu“ a&nbsp;princezně neřekl, že&nbsp;je&nbsp;to&nbsp;moje detektývka, a&nbsp;když mně ji&nbsp;vrátil, tak scházely čtyry listy, a&nbsp;on&nbsp;pravil, že&nbsp;už&nbsp;to&nbsp;bylo, a&nbsp;to&nbsp;není prauda. Pročež jsem mu&nbsp;pravil, že&nbsp;jest u&nbsp;mne blbý ženich, a&nbsp;on&nbsp;pravil, ať&nbsp;to&nbsp;řeknu ještě jednou, tak jsem to&nbsp;řekl ještě jednou, ale on&nbsp;jakoby nic a&nbsp;šel zas k&nbsp;své princezně.</span></p>
          <p class="chunk" data-nb-ref-number="949" data-nb-words="6" data-nb-chars="28"><span class="idea" data-nb-ref-number="956" id="idea956" data-nb-words="6" data-nb-chars="28">A&nbsp;nechtěl se&nbsp;prát ani zanic.</span></p>
          <p class="chunk" data-nb-ref-number="950" data-nb-words="19" data-nb-chars="113"><span class="idea" data-nb-ref-number="957" id="idea957" data-nb-words="19" data-nb-chars="113">A&nbsp;chodil pomalu a&nbsp;vůbec neutíkal. A&nbsp;koukal se&nbsp;ctnostně, mluvil spravedlivě a&nbsp;pravopisně. Byla s&nbsp;ním děsná otrava.</span></p>
          <p class="chunk" data-nb-ref-number="951" data-nb-words="74" data-nb-chars="451"><span class="idea" data-nb-ref-number="958" id="idea958" data-nb-words="74" data-nb-chars="451">Někdy sedával s&nbsp;královskou princeznou ve&nbsp;vikýři maharadžova zámku a&nbsp;tam zpívali „Vy zelení hájové“ a&nbsp;jiné písně, přičemž Zilvar zpíval druhý hlas neobyčejně hlubokým hlasem. A&nbsp;taky chodívali po&nbsp;zahrádce, princezna trhala květiny a&nbsp;Zilvar kouřil cikáro a&nbsp;měl ruce složené na&nbsp;zádech jako dospělý pán. Také vím, že&nbsp;jí&nbsp;koupil kornoutek zmrzliny a&nbsp;kouzelnou obálku, co&nbsp;v&nbsp;ní&nbsp;byl prstýnek s&nbsp;červeným sklíčkem. A&nbsp;ona mu&nbsp;koupila hůlku, šle a&nbsp;foukací harmoniku.</span></p>
          <p class="chunk" data-nb-ref-number="952" data-nb-words="124" data-nb-chars="695"><span class="idea" data-nb-ref-number="959" id="idea959" data-nb-words="124" data-nb-chars="695">Jednou jsme všichni hoši i&nbsp;Eva i&nbsp;princezna seděli v&nbsp;červeném nádvoří na&nbsp;kládách a&nbsp;hráli jsme si&nbsp;na&nbsp;řemesla. Nejdříve dělaly vandrovníky Eva s&nbsp;princeznou a&nbsp;dávaly hádanky, Zilvar uhodl. Načež se&nbsp;ho&nbsp;tázaly: „Ke komu se&nbsp;dáš, k&nbsp;fialce nebo k&nbsp;růži?“ Zilvar se&nbsp;dal k&nbsp;růži, jelikož uhodl, že&nbsp;růže je&nbsp;princezna. Potom jsme dělali vandrovníky já&nbsp;a&nbsp;Zilvar a&nbsp;uhodla princezna. I&nbsp;tázali jsme se&nbsp;jí: „Ke komu se&nbsp;dáš, k&nbsp;dubu nebo ke&nbsp;hnoji?“ Princezna odvětila: „Ke hnoji,“ jelikož jí&nbsp;Zilvar dal tajné znamení, že&nbsp;jest hnůj. Pročež každý viděl, že&nbsp;spolu doopravdy, ale doopravdicky chodí, a&nbsp;nebyla s&nbsp;nimi žádná hra a&nbsp;jeden po&nbsp;druhém jsme pravili: „Fuj, fuj, nehrám!“ Eva se&nbsp;taky odpikala a&nbsp;pravila, že&nbsp;nehraje.</span></p>
          <p class="chunk" data-nb-ref-number="953" data-nb-words="40" data-nb-chars="214"><span class="idea" data-nb-ref-number="960" id="idea960" data-nb-words="40" data-nb-chars="214">A&nbsp;princezna mu&nbsp;dala také opravdické hodiny, co&nbsp;jdou, a&nbsp;Zilvar je&nbsp;pořád vytahoval a&nbsp;díval se&nbsp;na&nbsp;ně&nbsp;a&nbsp;silným hlasem se&nbsp;divil, jak to&nbsp;utíká, abysme viděli, že&nbsp;má&nbsp;hodinky. Ale my&nbsp;jsme pokaždé se&nbsp;schválně koukali jinam.</span></p>
          <p class="chunk" data-nb-ref-number="954" data-nb-words="38" data-nb-chars="208"><span class="idea" data-nb-ref-number="961" id="idea961" data-nb-words="38" data-nb-chars="208">Taky si&nbsp;pořád posílali psaníčka a&nbsp;Bejval pravil, že&nbsp;takovou volovinu jakživ neviděl, a&nbsp;ještě pravil, že&nbsp;bude nejlépe, když budeme chodit sami, a&nbsp;my&nbsp;jsme pravili: „To se&nbsp;vr!“ a&nbsp;pak jsme byli jenom čtyři a&nbsp;Eva.</span></p>
          <p class="chunk" data-nb-ref-number="955" data-nb-words="73" data-nb-chars="452"><span class="idea" data-nb-ref-number="962" id="idea962" data-nb-words="73" data-nb-chars="452">Všichni lidé, co&nbsp;tam byli, to&nbsp;věděli, také veškeré služebnictvo to&nbsp;vědělo, maharadžova indická přízeň to&nbsp;věděla a&nbsp;také maharání musila o&nbsp;tom něco vědět, protože příbuzenstvo mluvilo řeči a&nbsp;dělalo špičky. Ale paní maharání pravila: „Nevídáno, holka nemá ještě z&nbsp;toho pojem, je&nbsp;to&nbsp;takové mladé fanfárum, vždyť to&nbsp;známe, bývali jsme přece také mladí. Až&nbsp;se&nbsp;vybouří, tak dostane rozum.“ Jenom pan maharadža nic nevěděl, jelikož se&nbsp;s&nbsp;příbuznými moc nebavil.</span></p>
          <p class="chunk" data-nb-ref-number="956" data-nb-words="69" data-nb-chars="388"><span class="idea" data-nb-ref-number="963" id="idea963" data-nb-words="69" data-nb-chars="388">A&nbsp;Zilvar chodil několik dní sám a&nbsp;sám, procházel se&nbsp;po&nbsp;zahradě, nikoho nechtěl vidět, kouřil cikáro, odplivoval si&nbsp;a&nbsp;mluvil sám k&nbsp;sobě jako blázen. Pak přestal se&nbsp;procházet a&nbsp;rozmlouvat a&nbsp;dal si&nbsp;ostříhat vlasy, umyl si&nbsp;krk, dal si&nbsp;oblek do&nbsp;pořádku a&nbsp;vyčistil si&nbsp;boty a&nbsp;jednoho dne se&nbsp;dostavil do&nbsp;maharadžova paláce a&nbsp;dal se&nbsp;slyšet, že&nbsp;má&nbsp;panu maharadžovi oznámit náramně důležitou novinu.</span></p>
          <p class="chunk" data-nb-ref-number="957" data-nb-words="67" data-nb-chars="374"><span class="idea" data-nb-ref-number="964" id="idea964" data-nb-words="67" data-nb-chars="374">Když to&nbsp;pan maharadža uslyšel, tak pravil: „To jsem sám žádostivý,“ a&nbsp;přijal Zilvara ve&nbsp;své komnatě. Za&nbsp;tou příčinou se&nbsp;posadil na&nbsp;kanapi a&nbsp;usadil Zilvara ve&nbsp;fodelu. Pan maharadža kouřil z&nbsp;turecké dýmky a&nbsp;Pepek Zilvar bafal cikáro, a&nbsp;tak hezkou chvíli seděli a&nbsp;neříkali nic. My&nbsp;jsme se&nbsp;všichni sběhli za&nbsp;dveřmi, koukali jsme se&nbsp;špehýrkou a&nbsp;dávali jsme pozor, co&nbsp;se&nbsp;bude dít.</span></p>
          <p class="chunk" data-nb-ref-number="958" data-nb-words="62" data-nb-chars="332"><span class="idea" data-nb-ref-number="965" id="idea965" data-nb-words="62" data-nb-chars="332">Nejdřív nebylo nic a&nbsp;pak Zilvar pravil, že&nbsp;počasí jest stálé a&nbsp;slunko svítí ohromně silně, takže jest horko, a&nbsp;pan maharadža na&nbsp;to&nbsp;pravil, že&nbsp;až&nbsp;přijde monsún, tak budeme mluvit jináč, a&nbsp;Zilvar pravil: „To je&nbsp;možné, já&nbsp;se&nbsp;nehádám,“ a&nbsp;pan maharadža pravil, že&nbsp;se&nbsp;taky nehádá, že&nbsp;vůbec nemá hádky rád, a&nbsp;Zilvar pravil: „To je&nbsp;má&nbsp;řeč.“</span></p>
          <p class="chunk" data-nb-ref-number="959" data-nb-words="49" data-nb-chars="283"><span class="idea" data-nb-ref-number="966" id="idea966" data-nb-words="49" data-nb-chars="283">Pak dlouho nebylo nic a&nbsp;oni seděli tiše a&nbsp;bafali velice silně. Najednou Zilvar začal hrozně rychle mluvit, že&nbsp;jeho srdce promluvilo. Pan maharadža se&nbsp;ho&nbsp;otázal: „Proč?“ a&nbsp;Zilvar pravil, že&nbsp;jako on&nbsp;a&nbsp;královská princezna spolu doopravdy chodí, a&nbsp;tudíž že&nbsp;se&nbsp;rozhodl, že&nbsp;do&nbsp;toho praští.</span></p>
          <p class="chunk" data-nb-ref-number="960" data-nb-words="6" data-nb-chars="35"><span class="idea" data-nb-ref-number="967" id="idea967" data-nb-words="6" data-nb-chars="35">„Do čeho?“ otázal se&nbsp;pan maharadža.</span></p>
          <p class="chunk" data-nb-ref-number="961" data-nb-words="10" data-nb-chars="68"><span class="idea" data-nb-ref-number="968" id="idea968" data-nb-words="10" data-nb-chars="68">Zilvar pravil, že&nbsp;by&nbsp;chtěl pojmout královskou princeznu za&nbsp;manželku.</span></p>
          <p class="chunk" data-nb-ref-number="962" data-nb-words="12" data-nb-chars="69"><span class="idea" data-nb-ref-number="969" id="idea969" data-nb-words="12" data-nb-chars="69">Pan maharadža vytáhl z&nbsp;huby troubel, vyvalil oči a&nbsp;udělal si: „Cože?“</span></p>
          <p class="chunk" data-nb-ref-number="963" data-nb-words="28" data-nb-chars="176"><span class="idea" data-nb-ref-number="970" id="idea970" data-nb-words="28" data-nb-chars="176">Zilvar opakoval, že&nbsp;by&nbsp;chtěl mít s&nbsp;královskou princeznou veselku. Pan maharadža pravil dlouhým hlasem: „To jsem blázen,“ a&nbsp;vrtěl hlavou a&nbsp;Zilvar to&nbsp;musil opakovat ještě jednou.</span></p>
          <p class="chunk" data-nb-ref-number="964" data-nb-words="40" data-nb-chars="240"><span class="idea" data-nb-ref-number="971" id="idea971" data-nb-words="40" data-nb-chars="240">A&nbsp;pan maharadža zčervenal a&nbsp;zařval takovým děsným hlasem, že&nbsp;se&nbsp;zatřásl lustr na&nbsp;stropě: „Ty mrťafo jedna, ty&nbsp;kandrdásku jeden, ty&nbsp;votroku jeden votrocká, co&nbsp;si&nbsp;to&nbsp;dovoluješ? S&nbsp;takovou se&nbsp;panovníkovi opovažuješ na&nbsp;oči přijít? Já&nbsp;tě&nbsp;naučím!“</span></p>
          <p class="chunk" data-nb-ref-number="965" data-nb-words="38" data-nb-chars="250"><span class="idea" data-nb-ref-number="972" id="idea972" data-nb-words="38" data-nb-chars="250">I&nbsp;zatleskal rukama a&nbsp;nato se&nbsp;objevili dva zbrojnošové a&nbsp;pan maharadža ukázal na&nbsp;Pepka Zilvarového a&nbsp;pravil: „Do vězení s&nbsp;tím bídníkem, ale do&nbsp;toho nejhlubšího, nejčernějšího, nejsmrdutějšího, aby mu&nbsp;přešlo myšlení na&nbsp;veselku s&nbsp;královskou princeznou.“</span></p>
          <p class="chunk" data-nb-ref-number="966" data-nb-words="91" data-nb-chars="491"><span class="idea" data-nb-ref-number="973" id="idea973" data-nb-words="91" data-nb-chars="491">Zbrojnoši Pepka popadli a&nbsp;vsadili ho&nbsp;do&nbsp;díry, kde nebylo nic, jenom nemravný zápach. A&nbsp;my&nbsp;hoši i&nbsp;Eva chodili jsme se&nbsp;na&nbsp;něho dívat zamřížovaným okénkem a&nbsp;tu&nbsp;a&nbsp;tam jsme na&nbsp;něho plivali a&nbsp;Zilvar říkal: „Nechte si&nbsp;to, jo?“ Tak jsme toho nechali a&nbsp;raději jsme se&nbsp;dívali, jak sedí. Zilvar větším dílem si&nbsp;nás nevšímal, ale hrál maso se&nbsp;svým nožem, který zabodával do&nbsp;podlahy, nebo zkoušel, dokáže-li stojku s&nbsp;okovy na&nbsp;rukou. Když se&nbsp;mu&nbsp;to&nbsp;povedlo, byl velice hrdý a&nbsp;pravil: „To mrkáte, hoši, co?“</span></p>
          <p class="chunk" data-nb-ref-number="967" data-nb-words="113" data-nb-chars="613"><span class="idea" data-nb-ref-number="974" id="idea974" data-nb-words="113" data-nb-chars="613">Ale nám se&nbsp;ho&nbsp;zželelo, neboť jináč to&nbsp;byl dobrý kluk, a&nbsp;pro takovou volovinu měl sedět v&nbsp;kriminále jako ten nejšpatnější člověk. Tak jsme chodili k&nbsp;tomu okénku a&nbsp;strkali jsme mu&nbsp;něco ke&nbsp;čtení, nosili jsme mu&nbsp;bonbóny a&nbsp;paní Brabcová mu&nbsp;každý den podstrčila něco k&nbsp;snědku, aby se&nbsp;ve&nbsp;vězení tolik neotravoval. A&nbsp;celé město se&nbsp;na&nbsp;něho chodilo dívat, jak si&nbsp;tam sedí a&nbsp;kouří cikáro a&nbsp;čte noviny, aby věděl, co&nbsp;je&nbsp;nového. Mluvilo se&nbsp;o&nbsp;tom, že&nbsp;pan maharadža zanevřel na&nbsp;něho strašným hněvem a&nbsp;že&nbsp;rozkázal, aby byl odevzdán katovi, a&nbsp;veškeří obyvatelé litovali Zilvara, že&nbsp;má&nbsp;být zkrácen o&nbsp;hlavu, ačkoli jest ještě mladý.</span></p>
          <p class="chunk" data-nb-ref-number="968" data-nb-words="93" data-nb-chars="524"><span class="idea" data-nb-ref-number="975" id="idea975" data-nb-words="93" data-nb-chars="524">A&nbsp;mluvilo se&nbsp;taky o&nbsp;tom, že&nbsp;královská princezna ohromně vyvádí, že&nbsp;kudy chodí, tudy pláče, až&nbsp;má&nbsp;oči červené, a&nbsp;že&nbsp;nic nechce jíst, pročež vůbec nic nepřibírá a&nbsp;horempádem jde dolů. A&nbsp;paní maharání se&nbsp;velice trápila a&nbsp;volala k&nbsp;ní&nbsp;ty&nbsp;nejdražší doktory a&nbsp;oni říkali, že&nbsp;princezna potřebuje silnou stravu a&nbsp;změnu vzduchu, jináč že&nbsp;za&nbsp;nic neručí, pročež paní maharání pravila panu maharadžovi: „Člověče, ty&nbsp;taky nemáš kusa svědomí v&nbsp;těle, copak nevidíš, jak si&nbsp;to&nbsp;to&nbsp;dítě bere, komupak se&nbsp;bude dávat vina, jestli si&nbsp;něco udělá?“</span></p>
          <p class="chunk" data-nb-ref-number="969" data-nb-words="17" data-nb-chars="97"><span class="idea" data-nb-ref-number="976" id="idea976" data-nb-words="17" data-nb-chars="97">Pan maharadža se&nbsp;mračil, mával rukama a&nbsp;pravil: „Dejte mi&nbsp;všichni svátek, já&nbsp;nemám na&nbsp;vás hlavu.“</span></p>
          <p class="chunk" data-nb-ref-number="970" data-nb-words="12" data-nb-chars="72"><span class="idea" data-nb-ref-number="977" id="idea977" data-nb-words="12" data-nb-chars="72">„Ty jsi jen pro sebe, ostatní můžou jít stranou,“ mluvila paní maharání.</span></p>
          <p class="chunk" data-nb-ref-number="971" data-nb-words="15" data-nb-chars="73"><span class="idea" data-nb-ref-number="978" id="idea978" data-nb-words="15" data-nb-chars="73">„Jak sis ji&nbsp;vychovala, tak ji&nbsp;máš, a&nbsp;jdi mi&nbsp;z&nbsp;očí,“ pravil pan maharadža.</span></p>
          <p class="chunk" data-nb-ref-number="972" data-nb-words="63" data-nb-chars="330"><span class="idea" data-nb-ref-number="979" id="idea979" data-nb-words="63" data-nb-chars="330">Ale paní maharání se&nbsp;nedala odbýt a&nbsp;pořád na&nbsp;něho chodila, aby to&nbsp;dal do&nbsp;pořádku. Jednoho dne zase přišla a&nbsp;pan maharadža seděl právě na&nbsp;trůně a&nbsp;vládnul. Paní maharání se&nbsp;ptala: „Tak co&nbsp;bude s&nbsp;tím doučetem: Ó&nbsp;ty&nbsp;paličáku paličatá! Co&nbsp;se&nbsp;pleteš mezi ty&nbsp;dva mladé lidi? Postavil sis hlavu, aby bylo po&nbsp;tvém, ale ono nebude po&nbsp;tvém.“</span></p>
          <p class="chunk" data-nb-ref-number="973" data-nb-words="11" data-nb-chars="73"><span class="idea" data-nb-ref-number="980" id="idea980" data-nb-words="11" data-nb-chars="73">Pan maharadža pravil: „Nepovídej mně žádné řeči, vidíš přece, že&nbsp;vládnu.“</span></p>
          <p class="chunk" data-nb-ref-number="974" data-nb-words="11" data-nb-chars="76"><span class="idea" data-nb-ref-number="981" id="idea981" data-nb-words="11" data-nb-chars="76">„Dítě je&nbsp;přednější než tvoje vládnutí,“ pravila paní maharání silným hlasem.</span></p>
          <p class="chunk" data-nb-ref-number="975" data-nb-words="79" data-nb-chars="424"><span class="idea" data-nb-ref-number="982" id="idea982" data-nb-words="79" data-nb-chars="424">Pan maharadža se&nbsp;rozkatil a&nbsp;počal lítat po&nbsp;pokoji a&nbsp;hrozně řval, že&nbsp;ani chvilku nemůže mít pokoj, ale paní maharání na&nbsp;jeho řvaní nic nedala, ale stála na&nbsp;svém, že&nbsp;se&nbsp;to&nbsp;musí dát do&nbsp;pořádku. A&nbsp;nakonec pan maharadža změkl, klesl na&nbsp;duchu a&nbsp;pravil: „Tak dobrá, ať&nbsp;je&nbsp;po&nbsp;tvém. Já&nbsp;to&nbsp;s&nbsp;tím mladým člověkem zkusím, abych viděl, co&nbsp;obnáší. Podrobím ho&nbsp;těžké zkoušce, a&nbsp;jestli nevyhoví, bude o&nbsp;hlavu kratší. Jaképak s&nbsp;ním štráchy!“</span></p>
          <p class="chunk" data-nb-ref-number="976" data-nb-words="27" data-nb-chars="152"><span class="idea" data-nb-ref-number="983" id="idea983" data-nb-words="27" data-nb-chars="152">Paní maharadžová pravila na&nbsp;to&nbsp;jemným hlasem: „Vidím, milý muži, že&nbsp;jsem se&nbsp;v&nbsp;tobě nemejlila. Ty&nbsp;jsi někdy divný pabouk, ale máš srdce na&nbsp;pravém místě.“</span></p>
          <hr>
          <p class="chunk" data-nb-ref-number="977" data-nb-words="54" data-nb-chars="336"><span class="idea" data-nb-ref-number="984" id="idea984" data-nb-words="54" data-nb-chars="336">I&nbsp;vyslal posly pan maharadža po&nbsp;celé říši s&nbsp;rozkazem, aby všichni šlechticové, rytíři, knížata, náčelníci, generálové, admirálové, hrabata a&nbsp;starostové se&nbsp;v&nbsp;jeho paláci dali vynatrefiti. Když se&nbsp;tak stalo a&nbsp;veškeré panstvo se&nbsp;shromáždilo, tak kázal, aby vězňovi sňali okovy a&nbsp;vůbec ho&nbsp;dali do&nbsp;pořádku a&nbsp;pak ho&nbsp;přivedli před shromáždění.</span></p>
          <p class="chunk" data-nb-ref-number="978" data-nb-words="86" data-nb-chars="536"><span class="idea" data-nb-ref-number="985" id="idea985" data-nb-words="86" data-nb-chars="536">A&nbsp;když se&nbsp;tak stalo a&nbsp;dva zbrojnoši přivedli Zilvara, promluvil k&nbsp;němu pan maharadža takto: „Mladý člověče! Měls býti za&nbsp;svou neslýchanou smělost potrestán na&nbsp;hrdle pro výstrahu a&nbsp;příklad ostatním, ale poněvadž jsem, jak známo, pán milostivý, tak jsem se&nbsp;ustanovil na&nbsp;jiném. Já&nbsp;to&nbsp;s&nbsp;tebou ještě zkusím. Ale budeš podroben těžké zkoušce. Můj nejvyšší našeptavač a&nbsp;navaděč ti&nbsp;dá&nbsp;tři hádanky. Uhodneš-li je, máš míti moji královskou dceru za&nbsp;manželku. Avšak neobstojíš-li, pak běda! Budeš odevzdán katu, abys viděl, kam vede nerozvážnost.“</span></p>
          <p class="chunk" data-nb-ref-number="979" data-nb-words="12" data-nb-chars="72"><span class="idea" data-nb-ref-number="986" id="idea986" data-nb-words="12" data-nb-chars="72">Pepek Zilvar odvětil: „Beze všeho, mocný králi, já&nbsp;jsem se&nbsp;vším svolný.“</span></p>
          <p class="chunk" data-nb-ref-number="980" data-nb-words="50" data-nb-chars="300"><span class="idea" data-nb-ref-number="987" id="idea987" data-nb-words="50" data-nb-chars="300">Načež pokynul pan maharadža svému nejvyššímu našeptavači a&nbsp;navaděči, co&nbsp;měl na&nbsp;nose brejle a&nbsp;vousy až&nbsp;na&nbsp;zem, a&nbsp;ten přistoupil k&nbsp;Zilvarovi a&nbsp;pravil: „Dostaneš tři přetěžké hádanky, abysem vyzkoušel tvůj důvtip a&nbsp;aby tak bylo proukázáno, zda se&nbsp;máš těšiti královské přízni, či&nbsp;máš přijíti k&nbsp;zavržení.“</span></p>
          <p class="chunk" data-nb-ref-number="981" data-nb-words="35" data-nb-chars="182"><span class="idea" data-nb-ref-number="988" id="idea988" data-nb-words="35" data-nb-chars="182">Zilvar pravil: „Tažte se, co&nbsp;srdce ráčí. Jsem připraven.“ A&nbsp;kouřil cikáro a&nbsp;směle se&nbsp;mu&nbsp;podíval do&nbsp;očí. A&nbsp;my&nbsp;jsme se&nbsp;na&nbsp;něho koukali, Eva se&nbsp;taky koukala a&nbsp;princezna se&nbsp;taky koukala.</span></p>
          <p class="chunk" data-nb-ref-number="982" data-nb-words="36" data-nb-chars="211"><span class="idea" data-nb-ref-number="989" id="idea989" data-nb-words="36" data-nb-chars="211">Ten nejvyšší našeptavač a&nbsp;navaděč povstal a&nbsp;pravil: „Nuže, slyš a&nbsp;dávej pozor, vězni. Moje první hádanka zní: Má&nbsp;to&nbsp;bříško stejně velké jako hlavičku a&nbsp;hlavičku stejně velkou jako bříško a&nbsp;neslouží to&nbsp;k&nbsp;ozdobě.“</span></p>
          <p class="chunk" data-nb-ref-number="983" data-nb-words="25" data-nb-chars="143"><span class="idea" data-nb-ref-number="990" id="idea990" data-nb-words="25" data-nb-chars="143">„Chacha,“ odvětil Zilvar hrdopyšně, „to přece každý ví, že&nbsp;je&nbsp;to&nbsp;trojka z&nbsp;mravů. Musíte mi, pane, dávat těžší otázky, jináč to&nbsp;není žádná hra.“</span></p>
          <p class="chunk" data-nb-ref-number="984" data-nb-words="21" data-nb-chars="111"><span class="idea" data-nb-ref-number="991" id="idea991" data-nb-words="21" data-nb-chars="111">Veliký údiv propukl mezi přítomnými a&nbsp;my&nbsp;hoši jsme se&nbsp;taky divili a&nbsp;Eva se&nbsp;taky divila a&nbsp;princezna se&nbsp;radovala.</span></p>
          <p class="chunk" data-nb-ref-number="985" data-nb-words="33" data-nb-chars="194"><span class="idea" data-nb-ref-number="992" id="idea992" data-nb-words="33" data-nb-chars="194">Nejvyšší našeptavač a&nbsp;navaděč se&nbsp;podrbal ve&nbsp;vousech a&nbsp;pravil: „Nuže, dávám ti&nbsp;druhou otázku, daleko nesnadnější. Uvidím, jak ji&nbsp;zodpovíš, smělý mladíče: Slyš: Utíká to&nbsp;a&nbsp;nemá to&nbsp;nohy. Co&nbsp;je&nbsp;to?“</span></p>
          <p class="chunk" data-nb-ref-number="986" data-nb-words="34" data-nb-chars="189"><span class="idea" data-nb-ref-number="993" id="idea993" data-nb-words="34" data-nb-chars="189">Zilvar se&nbsp;zasmál a&nbsp;odvětil: „Ale co&nbsp;by&nbsp;to&nbsp;bylo jiného, holenku, ne-li čas? Ten přece utíká a&nbsp;nemá nohy. Musíte mně dávat těžší hádanky, jináč byste mne otrávil. Tohle není nic pro našince.“</span></p>
          <p class="chunk" data-nb-ref-number="987" data-nb-words="30" data-nb-chars="164"><span class="idea" data-nb-ref-number="994" id="idea994" data-nb-words="30" data-nb-chars="164">Všichni se&nbsp;děsně divili a&nbsp;nejvíc pan maharadža, a&nbsp;pravil: „Ahá tě&nbsp;v&nbsp;kabátě! Ten kluk má, jářku, za&nbsp;ušima. Ministře, musíš mu&nbsp;dát něco těžšího, aby si&nbsp;tak nefoukal.“</span></p>
          <p class="chunk" data-nb-ref-number="988" data-nb-words="42" data-nb-chars="249"><span class="idea" data-nb-ref-number="995" id="idea995" data-nb-words="42" data-nb-chars="249">„Však ono mu&nbsp;to&nbsp;foukání přejde,“ pravil nejvyšší našeptavač a&nbsp;navaděč, „až uslyší tu&nbsp;třetí hádanku, kterou jsem si&nbsp;extra pro něho v&nbsp;bezesných nocích připravil. Už&nbsp;je&nbsp;mně ho&nbsp;napřed líto. Nuže, nešťastníče, pilně poslouchej a&nbsp;rychle odpověz, co&nbsp;je&nbsp;to:</span></p>
          <p class="chunk" data-nb-ref-number="989" data-nb-words="30" data-nb-chars="116"><em><span class="idea" data-nb-ref-number="996" id="idea996" data-nb-words="8" data-nb-chars="32">Já jsem z&nbsp;jaké čeho, z&nbsp;jaké čeho<br></span>
<span class="idea" data-nb-ref-number="997" id="idea997" data-nb-words="2" data-nb-chars="6">čí&nbsp;co?<br></span>
<span class="idea" data-nb-ref-number="998" id="idea998" data-nb-words="5" data-nb-chars="20">Já&nbsp;mám kde kolik co,<br></span>
<span class="idea" data-nb-ref-number="999" id="idea999" data-nb-words="5" data-nb-chars="19">až&nbsp;je&nbsp;co, budou co.<br></span>
<span class="idea" data-nb-ref-number="1000" id="idea1000" data-nb-words="8" data-nb-chars="32">Já&nbsp;jsem z&nbsp;jaké čeho, z&nbsp;jaké čeho<br></span>
<span class="idea" data-nb-ref-number="1001" id="idea1001" data-nb-words="2" data-nb-chars="7">čí&nbsp;co?“</span></em></p>
          <p class="chunk" data-nb-ref-number="990" data-nb-words="11" data-nb-chars="60"><span class="idea" data-nb-ref-number="1002" id="idea1002" data-nb-words="11" data-nb-chars="60">„To ví&nbsp;každé malé dítě,“ odvětil Zilvar hrdě a&nbsp;začal zpívat:</span></p>
          <p class="chunk" data-nb-ref-number="991" data-nb-words="31" data-nb-chars="149"><em><span class="idea" data-nb-ref-number="1003" id="idea1003" data-nb-words="8" data-nb-chars="35">„Já jsem z&nbsp;Kutné Hory, z&nbsp;Kutné Hory<br></span>
<span class="idea" data-nb-ref-number="1004" id="idea1004" data-nb-words="2" data-nb-chars="16">koudelníkův syn.<br></span>
<span class="idea" data-nb-ref-number="1005" id="idea1005" data-nb-words="6" data-nb-chars="24">Já&nbsp;mám v&nbsp;Praze tři domy,<br></span>
<span class="idea" data-nb-ref-number="1006" id="idea1006" data-nb-words="5" data-nb-chars="23">až&nbsp;je&nbsp;koupím, budou mý.<br></span>
<span class="idea" data-nb-ref-number="1007" id="idea1007" data-nb-words="8" data-nb-chars="34">Já&nbsp;jsem z&nbsp;Kutné Hory, z&nbsp;Kutné Hory<br></span>
<span class="idea" data-nb-ref-number="1008" id="idea1008" data-nb-words="2" data-nb-chars="17">koudelníkův syn.“</span></em></p>
          <p class="chunk" data-nb-ref-number="992" data-nb-words="88" data-nb-chars="523"><span class="idea" data-nb-ref-number="1009" id="idea1009" data-nb-words="88" data-nb-chars="523">Když to&nbsp;Pepek Zilvar zazpíval, nastalo na&nbsp;všech stranách velké divení, hlavou kývání, krkem vrtění, rukama mávání a&nbsp;značné křičení a&nbsp;pan maharadža pravil Zilvarovi: „Vidím, že&nbsp;máš dobrou hlavu, pročež se&nbsp;ve&nbsp;světě neztratíš,“ a&nbsp;všichni ministři, šlechtici, vévodové a&nbsp;radové a&nbsp;knížata, jakož i&nbsp;starostové a&nbsp;baroni taky pravili, že&nbsp;Zilvar má&nbsp;dobrou hlavu. A&nbsp;my&nbsp;hoši jsme byli velmi hrdi a&nbsp;radovali jsme se, že&nbsp;Pepek toho dědka tak převezl, a&nbsp;křičeli jsme sláva! a&nbsp;nazdar! Eva taky křičela a&nbsp;princezna křičela ze&nbsp;všech nejvíc.</span></p>
          <p class="chunk" data-nb-ref-number="993" data-nb-words="30" data-nb-chars="152"><span class="idea" data-nb-ref-number="1010" id="idea1010" data-nb-words="30" data-nb-chars="152">Ale Zilvar nic a&nbsp;kouřil cikáro, nevšímal si, co&nbsp;se&nbsp;kolem něho dělo, a&nbsp;koukal se&nbsp;na&nbsp;princeznu, princezna se&nbsp;koukala na&nbsp;něho a&nbsp;koukali se&nbsp;na&nbsp;sebe oba dva.</span></p>
          <p class="chunk" data-nb-ref-number="994" data-nb-words="71" data-nb-chars="392"><span class="idea" data-nb-ref-number="1011" id="idea1011" data-nb-words="71" data-nb-chars="392">Pan maharadža povstal z&nbsp;trůnu, zdvihl ruku zvolna a&nbsp;dosti vysoko a&nbsp;pravil mocným hlasem: „Kteří jste přišli, můžete si&nbsp;zase jít domů, jelikož slyšení jest skončeno.“ Pročež všecko panstvo, co&nbsp;tam bylo, se&nbsp;sebralo, vsedlo na&nbsp;koně a&nbsp;rozjelo se&nbsp;do&nbsp;svých domovů. My&nbsp;hoši a&nbsp;Eva jsme šli také pryč a&nbsp;po&nbsp;cestě jsme si&nbsp;povídali, že&nbsp;Zilvar je&nbsp;pašák, jelikož toho pána, co&nbsp;má&nbsp;ty&nbsp;vousy, ohromně probodl.</span></p>
          <p class="chunk" data-nb-ref-number="995" data-nb-words="51" data-nb-chars="289"><span class="idea" data-nb-ref-number="1012" id="idea1012" data-nb-words="51" data-nb-chars="289">V&nbsp;paláci zůstal jenom pan maharadža s&nbsp;paní maharání a&nbsp;Zilvar z&nbsp;chudobince s&nbsp;královskou princeznou. Pili kafe a&nbsp;mluvili řeči a&nbsp;nejvíc mluvila paní maharání, že&nbsp;je&nbsp;ráda, že&nbsp;to&nbsp;tak dopadlo, a&nbsp;ještě pravila: „Holka své vzdělání dostala a&nbsp;bez krejcaru nebude, a&nbsp;co&nbsp;máme, do&nbsp;hrobu si&nbsp;nevezmeme.“</span></p>
          <p class="chunk" data-nb-ref-number="996" data-nb-words="121" data-nb-chars="671"><span class="idea" data-nb-ref-number="1013" id="idea1013" data-nb-words="121" data-nb-chars="671">Brzy pak v&nbsp;celé zemi indické se&nbsp;roznesla zvěst, že&nbsp;královská princezna si&nbsp;bude brát Zilvara z&nbsp;chudobince a&nbsp;že&nbsp;bude slavná veselka. Povídali si&nbsp;o&nbsp;tom lidi u&nbsp;kupce, námořníci na&nbsp;lodích, cestující ve&nbsp;vlaku, úředníci v&nbsp;kancelářích, zedníci na&nbsp;stavbách, švadleny v&nbsp;šití, dítky ve&nbsp;školách i&nbsp;sbor učitelský, havíři v&nbsp;dolech a&nbsp;všichni, kdo měli ústa k&nbsp;mluvení. Psalo se&nbsp;taky o&nbsp;tom v&nbsp;novinách. Taky se&nbsp;mluvilo o&nbsp;tom, že&nbsp;pan maharadža je&nbsp;na&nbsp;vládnutí starý a&nbsp;že&nbsp;to&nbsp;Pepek Zilvar vezme za&nbsp;něho, což jest pro poddané velká výhoda, jelikož pod Zilvarovou vládou budou rozkvétat vědy a&nbsp;umění, jakož i&nbsp;průmysl a&nbsp;obchod. Neboť Zilvar z&nbsp;chudobince má&nbsp;prý otevřenou hlavu a&nbsp;ve&nbsp;všem se&nbsp;vyzná.</span></p>
          <p class="chunk" data-nb-ref-number="997" data-nb-words="103" data-nb-chars="561"><span class="idea" data-nb-ref-number="1014" id="idea1014" data-nb-words="103" data-nb-chars="561">Já&nbsp;jsem dlouho přemýšlel, jaké to&nbsp;bude, až&nbsp;Zilvar bude sedět na&nbsp;trůně, a&nbsp;jak mu&nbsp;bude slušet královská koruna a&nbsp;jestli bude vládnout pořád pryč, nebo jenom někdy a&nbsp;jináč bude s&nbsp;námi chodit jako dřív. A&nbsp;když jsem oči otevřel, tak jsem hnedle poznal, že&nbsp;je&nbsp;středa, protože na&nbsp;rynku kvičela čuňata, husy kýhaly ga-ga-ga, kvokaly slepice, lidi mluvili a&nbsp;řičeli koně. Jelikož ve&nbsp;středu jest u&nbsp;nás vždycky trh a&nbsp;v&nbsp;krámě bylo mnoho lidu. A&nbsp;krásně svítilo slunce a&nbsp;po&nbsp;stěnách běhala zlatá prasátka, já&nbsp;bysem si&nbsp;je&nbsp;chtěl chytit a&nbsp;zavřít je&nbsp;do&nbsp;krabičky, abysem je&nbsp;tam měl.</span></p>
          <p class="chunk" data-nb-ref-number="998" data-nb-words="13" data-nb-chars="77"><span class="idea" data-nb-ref-number="1015" id="idea1015" data-nb-words="13" data-nb-chars="77">A&nbsp;já&nbsp;jsem zavolal slabým hlasem: „Kristýno, podej mně papír, pero a&nbsp;inkoust.“</span></p>
          <p class="chunk" data-nb-ref-number="999" data-nb-words="7" data-nb-chars="41"><span class="idea" data-nb-ref-number="1016" id="idea1016" data-nb-words="7" data-nb-chars="41">Kristýna přišla, a&nbsp;prý, nač to&nbsp;potřebuju.</span></p>
          <p class="chunk" data-nb-ref-number="1000" data-nb-words="20" data-nb-chars="112"><span class="idea" data-nb-ref-number="1017" id="idea1017" data-nb-words="20" data-nb-chars="112">Já&nbsp;jsem pravil: „Neptej se&nbsp;moc a&nbsp;honem přines, já&nbsp;musím za&nbsp;Zilvara napsat omluvenku, že&nbsp;nemůže přijít do&nbsp;školy.“</span></p>
          <p class="chunk" data-nb-ref-number="1001" data-nb-words="19" data-nb-chars="100"><span class="idea" data-nb-ref-number="1018" id="idea1018" data-nb-words="19" data-nb-chars="100">Ona se&nbsp;ptala proč a&nbsp;já&nbsp;jsem odvětil: „Jelikož se&nbsp;bude ženit a&nbsp;nechce mít skrz to&nbsp;neomluvené hodiny.“</span></p>
          <p class="chunk" data-nb-ref-number="1002" data-nb-words="27" data-nb-chars="131"><span class="idea" data-nb-ref-number="1019" id="idea1019" data-nb-words="27" data-nb-chars="131">Tu&nbsp;Kristýnu popadl smích a&nbsp;strkal s&nbsp;ní&nbsp;z&nbsp;kouta do&nbsp;kouta a&nbsp;ona se&nbsp;chytila za&nbsp;roh stolu a&nbsp;řvala: „Áchich, áchich, to&nbsp;bude moje smrt!“</span></p>
          <p class="chunk" data-nb-ref-number="1003" data-nb-words="23" data-nb-chars="152"><span class="idea" data-nb-ref-number="1020" id="idea1020" data-nb-words="23" data-nb-chars="152">„Čemu se&nbsp;směješ, Rampepurdo rampepurďácká?“ tázal jsem se&nbsp;nevrlým hlasem. „Kdybys radši místo toho áchich mně přinesla věci na&nbsp;psaní, abysem to&nbsp;napsal.“</span></p>
          <p class="chunk" data-nb-ref-number="1004" data-nb-words="71" data-nb-chars="367"><span class="idea" data-nb-ref-number="1021" id="idea1021" data-nb-words="71" data-nb-chars="367">Ona nic neodpověděla a&nbsp;běžela do&nbsp;krámu. Za&nbsp;chvilku přišel tatínek a&nbsp;ptal se, jak je&nbsp;to&nbsp;s&nbsp;tou omluvenkou. Já&nbsp;jsem mu&nbsp;to&nbsp;všecko vypověděl, a&nbsp;že&nbsp;mě&nbsp;Zilvar o&nbsp;to&nbsp;prosil a&nbsp;já&nbsp;jsem mu&nbsp;to&nbsp;slíbil, a&nbsp;pravil jsem, že&nbsp;Pepek je&nbsp;pašák ze&nbsp;všech největší. A&nbsp;on&nbsp;se&nbsp;bojí, že&nbsp;bude mít neomluvené hodiny, jelikož se&nbsp;musí ženit. A&nbsp;všecko jsem to&nbsp;tatínkovi vypravoval, nic jsem nevynechal.</span></p>
          <p class="chunk" data-nb-ref-number="1005" data-nb-words="77" data-nb-chars="403"><span class="idea" data-nb-ref-number="1022" id="idea1022" data-nb-words="77" data-nb-chars="403">Tatínek mne vyslechl a&nbsp;usmál se&nbsp;tak široce, že&nbsp;jeden knír mu&nbsp;šel k&nbsp;pravému, druhý pak k&nbsp;levému uchu, a&nbsp;pravil: „Tak Zilvar bude mít veselku. To&nbsp;je&nbsp;pro mne novina. To&nbsp;se&nbsp;podívejme na&nbsp;toho kujóna! A&nbsp;pořád že&nbsp;nic. Ale, holenku, já&nbsp;nevím, jestli ho&nbsp;pan učitel omluví. To&nbsp;snad ani nesmí být, aby žák kvůli ženění zanedbal školní docházku. No, budiž! Naše starost to&nbsp;není. Ať&nbsp;si&nbsp;to&nbsp;s&nbsp;ním spraví starý Zilvar.“</span></p>
          <p class="chunk" data-nb-ref-number="1006" data-nb-words="12" data-nb-chars="58"><span class="idea" data-nb-ref-number="1023" id="idea1023" data-nb-words="12" data-nb-chars="58">„Ví už&nbsp;pan Zilvar, že&nbsp;se&nbsp;Pepek bude ženit?“ tázal jsem se.</span></p>
          <p class="chunk" data-nb-ref-number="1007" data-nb-words="10" data-nb-chars="59"><span class="idea" data-nb-ref-number="1024" id="idea1024" data-nb-words="10" data-nb-chars="59">„To tedy, jaksi, aby se&nbsp;tak řeklo, nevím,“ odvětil tatínek.</span></p>
          <p class="chunk" data-nb-ref-number="1008" data-nb-words="8" data-nb-chars="35"><span class="idea" data-nb-ref-number="1025" id="idea1025" data-nb-words="8" data-nb-chars="35">„Co tomu asi řekne, až&nbsp;se&nbsp;to&nbsp;doví?“</span></p>
          <p class="chunk" data-nb-ref-number="1009" data-nb-words="13" data-nb-chars="73"><span class="idea" data-nb-ref-number="1026" id="idea1026" data-nb-words="13" data-nb-chars="73">„Kdopak to&nbsp;může vědět, hochu? On&nbsp;ten starý Zilvar je&nbsp;kolikrát moc divný.“</span></p>
          <p class="chunk" data-nb-ref-number="1010" data-nb-words="76" data-nb-chars="411"><span class="idea" data-nb-ref-number="1027" id="idea1027" data-nb-words="76" data-nb-chars="411">Tak jsme mluvili a&nbsp;pak přišla maminka a&nbsp;taky mluvila, a&nbsp;tak jsme mluvili všichni tři a&nbsp;já&nbsp;jsem se&nbsp;chlubil, jak je&nbsp;Pepek Zilvar chytrý, jak uhodl všechny hádanky, ani se&nbsp;nerozmýšlel, a&nbsp;jak všichni lidé koukali a&nbsp;byli z&nbsp;toho vyjeveni, a&nbsp;tatínek pravil: „Copak o&nbsp;ty&nbsp;věci, u&nbsp;nás v&nbsp;Čechách jsou lidi náramně šikovní, ze&nbsp;všeho mají pojem a&nbsp;ve&nbsp;všem se&nbsp;vyznají, nikdo se&nbsp;jim nemůže postavit, což jest vědecky dokázáno.“</span></p>
          <p class="chunk" data-nb-ref-number="1011" data-nb-words="24" data-nb-chars="141"><span class="idea" data-nb-ref-number="1028" id="idea1028" data-nb-words="24" data-nb-chars="141">A&nbsp;maminka pravila: „Tak už&nbsp;dost těch řečí, jelikož Petříček si&nbsp;potřebuje trochu odpočinout. A&nbsp;copak že&nbsp;se&nbsp;ta&nbsp;Kristýna v&nbsp;kuchyni pořád směje?“</span></p>
          <p class="chunk" data-nb-ref-number="1012" data-nb-words="39" data-nb-chars="215"><span class="idea" data-nb-ref-number="1029" id="idea1029" data-nb-words="39" data-nb-chars="215">„Víš, maminko-jedináčku,“ pravil jsem, „já jsem jí&nbsp;vypravoval o&nbsp;Zilvarovi, jak se&nbsp;má&nbsp;ženit. A&nbsp;přece víš, co&nbsp;je&nbsp;to&nbsp;za&nbsp;národ, tyhle ženské. Jak slyší o&nbsp;svarbě, tak se&nbsp;dají buď do&nbsp;bréče, nebo se&nbsp;chechtají jako blázni.“</span></p>
          <p class="chunk" data-nb-ref-number="1013" data-nb-words="9" data-nb-chars="56"><span class="idea" data-nb-ref-number="1030" id="idea1030" data-nb-words="9" data-nb-chars="56">Tatínek se&nbsp;strašlivě zasmál a&nbsp;pravil: „Ten to&nbsp;prokoukl!“</span></p>
          <p class="chunk" data-nb-ref-number="1014" data-nb-words="19" data-nb-chars="109"><span class="idea" data-nb-ref-number="1031" id="idea1031" data-nb-words="19" data-nb-chars="109">A&nbsp;maminka mne pohladila a&nbsp;pravila: „Ty jseš můj rozumbrada, ale teď si&nbsp;trochu zdřímni, abys byl zas chlapík.“</span></p>
          <hr>
          <p class="chunk" data-nb-ref-number="1015" data-nb-words="114" data-nb-chars="589"><span class="idea" data-nb-ref-number="1032" id="idea1032" data-nb-words="114" data-nb-chars="589">Potom se&nbsp;mně jaksi zdálo, jako by&nbsp;přišel pan doktor a&nbsp;šla z&nbsp;něho ta&nbsp;latinská vůně. On&nbsp;mne popadl a&nbsp;zase mne obracel na&nbsp;všecky strany, mačkal mně břicho a&nbsp;pravil „hm, hm“ a&nbsp;zase mne obrátil a&nbsp;zase dělal „hm, hm“ a&nbsp;měl takové studené uši a&nbsp;pořád něco mluvil a&nbsp;tatínek taky mluvil a&nbsp;maminka se&nbsp;na&nbsp;ně&nbsp;koukala, jak mluví. A&nbsp;já&nbsp;jsem pana doktora od&nbsp;sebe odstrkoval, jelikož jsem byl netrpělivý, abysem byl zase v&nbsp;Indii, a&nbsp;to&nbsp;jsem věděl, že&nbsp;tam nemůžu, dokud je&nbsp;tu&nbsp;pan doktor, a&nbsp;tak jsem pravil: „Jděte pryč!“ a&nbsp;dělal jsem, jako bysem spal. Oni začali šeptat „šišli-myšli“ a&nbsp;po&nbsp;špičkách šli pryč.</span></p>
          <p class="chunk" data-nb-ref-number="1016" data-nb-words="151" data-nb-chars="823"><span class="idea" data-nb-ref-number="1033" id="idea1033" data-nb-words="151" data-nb-chars="823">A&nbsp;já&nbsp;jsem se&nbsp;schoulil v&nbsp;peřinách a&nbsp;brzy jsem věděl, že&nbsp;neležím v&nbsp;žádné posteli, to&nbsp;si&nbsp;tak jenom jiní myslí, ale já&nbsp;jsem dobře věděl, že&nbsp;postel je&nbsp;vlastně letoun, pořádný letoun o&nbsp;tisíci koňských silách, a&nbsp;když naši vyprovázeli pana doktora, tak jsem spustil motor, načež jsem stiskl výškové kormidlo a&nbsp;éroplán se&nbsp;pomalu odlepil od&nbsp;země a&nbsp;já jsem vyletěl nad střechu našeho baráku. Několikrát jsem zakroužil nad naším městem a&nbsp;viděl jsem všecky domy a&nbsp;viděl jsem též školu a&nbsp;byla malinká jako maminčina krabice na&nbsp;šití a&nbsp;viděl jsem náměstí, kde stál pan polecajt Letovský a&nbsp;jel Bejvalův nábytkový vůz, a&nbsp;já&nbsp;jsem poznal Jakuba, jak vedl koně, a&nbsp;viděl jsem Habrovou a&nbsp;plivl jsem dolů, aby to&nbsp;padlo na&nbsp;nepřítele a&nbsp;on&nbsp;měl děsného vzteka. A&nbsp;letěl jsem stále výš a&nbsp;výš a&nbsp;naše město bylo docela malilinké a&nbsp;pak jsem namířil na&nbsp;jih.</span></p>
          <p class="chunk" data-nb-ref-number="1017" data-nb-words="133" data-nb-chars="678"><span class="idea" data-nb-ref-number="1034" id="idea1034" data-nb-words="133" data-nb-chars="678">V&nbsp;Indii už&nbsp;na&nbsp;mne hoši čekali a&nbsp;Eva také čekala a&nbsp;pravila, že&nbsp;je&nbsp;mnoho klepů, které se&nbsp;přihodily v&nbsp;královském zámku, a&nbsp;Bejval se&nbsp;mne tázal, kde jsem se&nbsp;tak dlouho coural, a&nbsp;já&nbsp;jsem odvětil: „Musil jsem se&nbsp;přece podívat k&nbsp;našim, to&nbsp;je&nbsp;marné.“ Jumbo mě&nbsp;také očekával a&nbsp;pravil, že&nbsp;se&nbsp;mu&nbsp;po&nbsp;mně stýskalo a&nbsp;že&nbsp;nýčko chodí s&nbsp;partou slonů a&nbsp;že&nbsp;jsou to&nbsp;samí prima kluci. Jirsák se&nbsp;mne ptal, jestli jsem viděl jeho tatínka a&nbsp;maminku, a&nbsp;já&nbsp;jsem pravil, že&nbsp;neviděl, jelikož jsem měl málo času, a&nbsp;Jirsák pravil: „To je&nbsp;škoda, mohls tam zaskočit, abych věděl co&nbsp;a&nbsp;jak.“ Éda Kemlink pravil, že&nbsp;bysme měli jít hned do&nbsp;maharadžova zámku, tam že&nbsp;se&nbsp;dějí věci. Tak jsme se&nbsp;hnedky tam šli podívat.</span></p>
          <p class="chunk" data-nb-ref-number="1018" data-nb-words="194" data-nb-chars="1142"><span class="idea" data-nb-ref-number="1035" id="idea1035" data-nb-words="194" data-nb-chars="1142">Opravdu, v&nbsp;královském paláci bylo živo a&nbsp;všecko to&nbsp;lítalo sem a&nbsp;tam. Nejvíce se&nbsp;dělo v&nbsp;kuchyni, jelikož tam chystali hostinu k&nbsp;svarbě. Bylo tam množství opic a&nbsp;ty&nbsp;všechny měly plné ruce a&nbsp;nohy práce. Také jiná zvířata tam byla a&nbsp;všechna se&nbsp;něčím zaměstnávala. Jeden slon točil mlýnkem na&nbsp;maso, aby byly karbanátky, a&nbsp;jiný slon měl kávový mlýnek mezi koleny a&nbsp;chobotem mlel kávu. Malinká opička škubala drůbež, jiná čistila zeleninu a&nbsp;opět jiná loupala brambory. Veliký had jménem krajta tygrovitá válel těsto, aby byl závin, a&nbsp;dva papouškové přebírali hrách. Zrzavý kocour, podobný našemu Honzovi, šlehal sníh a&nbsp;vůbec nic nemlsal. Tomu jsem se&nbsp;divil, jelikož náš Honza by&nbsp;všecko sežral a&nbsp;tatínek by&nbsp;po&nbsp;něm hodil botou, jelikož Honza všecko chce mít. Medvěd štípal dříví, pes míchal jíšku a&nbsp;všecko se&nbsp;mělo k&nbsp;čilé práci. Starý tygr přebíral rozinky a&nbsp;jiný tygr krájel nudle. Vonělo tu&nbsp;kořením, vanilkou a&nbsp;čokoládou. Opičky házely talíři, kastroly a&nbsp;hrnci sem a&nbsp;tam, ale nic nerozbily. Jenom starý, vážný orangutan nic nedělal, jenom ke&nbsp;všemu čuchal a&nbsp;všecko ochutnával. Měl bílou zástěru a&nbsp;vysokou čepici na&nbsp;hlavě, jelikož to&nbsp;byl vrchní kuchař.</span></p>
          <p class="chunk" data-nb-ref-number="1019" data-nb-words="70" data-nb-chars="372"><span class="idea" data-nb-ref-number="1036" id="idea1036" data-nb-words="70" data-nb-chars="372">Eva mne tahala za&nbsp;kabát a&nbsp;šeptala mně, abych se&nbsp;šel podívat do&nbsp;pokoje, že&nbsp;mně ukáže ty&nbsp;klepy, jelikož v&nbsp;pokoji seděly švadleny a&nbsp;šily princezně svatební šaty, ale já&nbsp;jsem pravil, že&nbsp;mě&nbsp;ty&nbsp;klepy nebaví, a&nbsp;ostatní hoši také pravili, že&nbsp;je&nbsp;ty&nbsp;klepy nebaví, a&nbsp;Eva pravila, že&nbsp;se&nbsp;nám diví, jelikož ty&nbsp;šaty budou z&nbsp;těžkého hedvábí a&nbsp;jenom na&nbsp;vlečku spotřebují deset metrů látky.</span></p>
          <p class="chunk" data-nb-ref-number="1020" data-nb-words="53" data-nb-chars="318"><span class="idea" data-nb-ref-number="1037" id="idea1037" data-nb-words="53" data-nb-chars="318">Ale my&nbsp;jsme raději šli na&nbsp;zahrádku, on&nbsp;se&nbsp;tam procházel Pepek Zilvar a&nbsp;měl nový obleček, voněl kolínskou vodou, vlasy měl namazané pomádou, na&nbsp;hlavě novou bouřku. Švihal hůlkou, chodil pomalu a&nbsp;tvářil se&nbsp;ctnostně. Když nás spatřil, dotkl se&nbsp;hůlkou klobouku a&nbsp;pravil velebným hlasem: „Vítám vás, chlapci, co&nbsp;je&nbsp;nového?“</span></p>
          <p class="chunk" data-nb-ref-number="1021" data-nb-words="28" data-nb-chars="158"><span class="idea" data-nb-ref-number="1038" id="idea1038" data-nb-words="28" data-nb-chars="158">My&nbsp;jsme s&nbsp;ním začali mluvit, ale on&nbsp;nic už&nbsp;více nemluvil, ale odvrátil se&nbsp;a&nbsp;opět se&nbsp;začal procházet a&nbsp;švihal hůlkou a&nbsp;prozpěvoval si: „La-la-la, caj-raj-raj.“</span></p>
          <p class="chunk" data-nb-ref-number="1022" data-nb-words="47" data-nb-chars="236"><span class="idea" data-nb-ref-number="1039" id="idea1039" data-nb-words="47" data-nb-chars="236">Bejval reptal, co&nbsp;si&nbsp;o&nbsp;sobě myslí, a&nbsp;Éda Kemlink pravil, že&nbsp;si&nbsp;nemusí o&nbsp;sobě tolik myslit, a&nbsp;já&nbsp;jsem pravil, že&nbsp;si&nbsp;o&nbsp;sobě myslí bůhvíco a&nbsp;aby si&nbsp;o&nbsp;sobě tolik nemyslil, tak Čenda Jirsák obrátil oční víčka a&nbsp;příšerně se&nbsp;na&nbsp;něho zašklebil.</span></p>
          <p class="chunk" data-nb-ref-number="1023" data-nb-words="30" data-nb-chars="174"><span class="idea" data-nb-ref-number="1040" id="idea1040" data-nb-words="30" data-nb-chars="174">Zilvar se&nbsp;zastavil, pokýval hlavou, zatvářil se&nbsp;hrdě a&nbsp;pravil pomalým hlasem: „To jsou mravy dnešní mládeže. Fi! Zdá se&nbsp;mi, že&nbsp;jste vyrostli v&nbsp;ratejně. Měli byste se&nbsp;stydět.“</span></p>
          <p class="chunk" data-nb-ref-number="1024" data-nb-words="11" data-nb-chars="65"><span class="idea" data-nb-ref-number="1041" id="idea1041" data-nb-words="11" data-nb-chars="65">Kemlink zařval na&nbsp;něho: „Pitomo!“ a&nbsp;palcem si&nbsp;zdvihl špičku nosu.</span></p>
          <p class="chunk" data-nb-ref-number="1025" data-nb-words="19" data-nb-chars="103"><span class="idea" data-nb-ref-number="1042" id="idea1042" data-nb-words="19" data-nb-chars="103">Zilvar pravil vážně: „Kdybys to&nbsp;nebyl ty, tak bych ti&nbsp;dal srazit hlavu, ale takhle se&nbsp;s&nbsp;tebou nebavím.“</span></p>
          <p class="chunk" data-nb-ref-number="1026" data-nb-words="15" data-nb-chars="92"><span class="idea" data-nb-ref-number="1043" id="idea1043" data-nb-words="15" data-nb-chars="92">„Já s&nbsp;tebou taky ne,“ pravil Kemlink a&nbsp;ještě pravil: „Však ty&nbsp;přilezeš, ženichu ženichácká!“</span></p>
          <p class="chunk" data-nb-ref-number="1027" data-nb-words="27" data-nb-chars="146"><span class="idea" data-nb-ref-number="1044" id="idea1044" data-nb-words="27" data-nb-chars="146">Zilvar už&nbsp;neřekl nic, ale zapálil si&nbsp;cikáro a&nbsp;hrdě odcházel, a&nbsp;my&nbsp;jsme pravili Kemlinkovi: „Správně jsi ho&nbsp;probod, a&nbsp;my&nbsp;s&nbsp;ním už&nbsp;nebudeme chodit.“</span></p>
          <p class="chunk" data-nb-ref-number="1028" data-nb-words="11" data-nb-chars="57"><span class="idea" data-nb-ref-number="1045" id="idea1045" data-nb-words="11" data-nb-chars="57">A&nbsp;já&nbsp;jsem ještě pravil: „Ať si&nbsp;chodí se&nbsp;svou princeznou.“</span></p>
          <p class="chunk" data-nb-ref-number="1029" data-nb-words="46" data-nb-chars="227"><span class="idea" data-nb-ref-number="1046" id="idea1046" data-nb-words="46" data-nb-chars="227">Pak jsme šli na&nbsp;kládu a&nbsp;hráli jsme si&nbsp;na&nbsp;pikolu a&nbsp;Jumbo si&nbsp;pořád chtěl s&nbsp;námi hrát, tak jsme ho&nbsp;nechali. Byla to&nbsp;ohromná legrace, jelikož nikdy nikoho nenalezl, a&nbsp;pročež musil pořád čmuchat a&nbsp;my&nbsp;jsme se&nbsp;mu&nbsp;smáli a&nbsp;on&nbsp;se&nbsp;zlobil.</span></p>
          <p class="chunk" data-nb-ref-number="1030" data-nb-words="68" data-nb-chars="377"><span class="idea" data-nb-ref-number="1047" id="idea1047" data-nb-words="68" data-nb-chars="377">Když se&nbsp;setmělo, tak jsme toho nechali a&nbsp;připlížili jsme se&nbsp;k&nbsp;oknu paláce a&nbsp;dívali jsme se&nbsp;do&nbsp;pokoje. Viděli jsme, jak Zilvar seděl vedle své princezny, tvářil se&nbsp;jako dospělý, a&nbsp;jelikož kroutil a&nbsp;špulil pysky a&nbsp;zdvíhal obočí, tak jsme poznali, že&nbsp;mluví pravopisně, aby se&nbsp;vidělo, že&nbsp;je&nbsp;ctnostný. A&nbsp;pan maharadža s&nbsp;ním mluvil a&nbsp;paní maharadžová s&nbsp;ním mluvila a&nbsp;mluvili všichni.</span></p>
          <p class="chunk" data-nb-ref-number="1031" data-nb-words="34" data-nb-chars="177"><span class="idea" data-nb-ref-number="1048" id="idea1048" data-nb-words="34" data-nb-chars="177">Tak jsme šli od&nbsp;toho okna pryč a&nbsp;pravili jsme, že&nbsp;Zilvar není žádný pašák, jak jsme si&nbsp;myslili, ale docela obyčejný náfuka a&nbsp;vejtaha, a&nbsp;že&nbsp;bysme mu&nbsp;to&nbsp;měli vykreslit, aby věděl.</span></p>
          <p class="chunk" data-nb-ref-number="1032" data-nb-words="30" data-nb-chars="169"><span class="idea" data-nb-ref-number="1049" id="idea1049" data-nb-words="30" data-nb-chars="169">Bejval pravil, že&nbsp;by&nbsp;měl na&nbsp;něho vynaleznout nějakou pomstu, a&nbsp;my všichni jsme pravili: „Tak ji&nbsp;vynalezni,“ a&nbsp;on&nbsp;pravil, že&nbsp;vynalezne, ale že&nbsp;o&nbsp;tom musí pilně přemýšlet.</span></p>
          <hr>
          <p class="chunk" data-nb-ref-number="1033" data-nb-words="110" data-nb-chars="658"><span class="idea" data-nb-ref-number="1050" id="idea1050" data-nb-words="110" data-nb-chars="658">Již se&nbsp;přiblížil den svatby, i&nbsp;nastal všude čilý ruch. Z&nbsp;celé říše, jakož i&nbsp;z&nbsp;cizích zemí sjížděli se&nbsp;mocnáři a&nbsp;rozmanité panstvo, které bylo pozváno na&nbsp;svatbu. Ve&nbsp;městě to&nbsp;vyhlíželo jako o&nbsp;Božím těle, po&nbsp;ulicích proudily davy lidí, všude bylo plno národa a&nbsp;děsná tlačenice. Domy byly okrášleny vlajkami, květinami, čerstvými haluzemi, někteří natírali průčelí barvou, aby byly pěkné, a&nbsp;domovníci zametali chodník a&nbsp;tvářili se&nbsp;neobyčejně hrdě. A&nbsp;kam oko dohlédlo, o&nbsp;ničem se&nbsp;nemluvilo, jenom o&nbsp;tom, že&nbsp;královská princezna si&nbsp;bude brát Pepka Zilvarového a&nbsp;že&nbsp;pan maharadža se&nbsp;nechal slyšet, že&nbsp;se&nbsp;nechá vidět. Pročež byl každý žádostivý, jaká ta&nbsp;veselka bude.</span></p>
          <p class="chunk" data-nb-ref-number="1034" data-nb-words="116" data-nb-chars="688"><span class="idea" data-nb-ref-number="1051" id="idea1051" data-nb-words="116" data-nb-chars="688">I&nbsp;sešlo se&nbsp;všelijakého lidu do&nbsp;hlavního města, zvláště kolotoče, houpačky, skluzavky, střelnice, loutková divadla a&nbsp;jiní komedianti, také medáci a&nbsp;ti, co&nbsp;prodávají opékané buřty a&nbsp;burské ořechy. Někteří prodávali perník, ale jiní ukazovali veverky v&nbsp;kleci, jak točí kolem. Mezi boudami se&nbsp;procházelo množství národa a&nbsp;na&nbsp;všech stranách hlučně vyvolávali, aby je&nbsp;bylo slyšet. My&nbsp;jsme tam také byli a&nbsp;užívali jsme světa, taky jsme stříleli do&nbsp;terčů a&nbsp;já&nbsp;jsem střílel ze&nbsp;všech nejlépe a&nbsp;vyhrál jsem porculánového pejska, zrcátko a&nbsp;notes s&nbsp;tužkou a&nbsp;táfličku čokolády, tu&nbsp;jsem dal Evě a&nbsp;ona ji&nbsp;jedla. A&nbsp;na&nbsp;všech cestách od&nbsp;náměstí až&nbsp;k&nbsp;pralesu stáli kolovrátkáři a&nbsp;hráli pořád pryč a&nbsp;ostošest.</span></p>
          <p class="chunk" data-nb-ref-number="1035" data-nb-words="81" data-nb-chars="452"><span class="idea" data-nb-ref-number="1052" id="idea1052" data-nb-words="81" data-nb-chars="452">Nejlepší bylo to, že&nbsp;na&nbsp;jednom stromě v&nbsp;parku seděla banda opic a&nbsp;všecky byly oděny v&nbsp;stejnokroje a&nbsp;měly hudební nástroje a&nbsp;cvičily hudební kousky, které měly vyhrávat k&nbsp;svatbě. Ten hudební spolek řídil starý opičák a&nbsp;měl cvikr a&nbsp;děsně mával taktovkou, aby opice silně hrály. Mně se&nbsp;pořád zdálo, že&nbsp;ten kapelník je&nbsp;silně podobný panu Rektorysovi, co&nbsp;k&nbsp;němu chodíme do&nbsp;houslí, ale já&nbsp;jsem věděl, že&nbsp;to&nbsp;není žádný pan Rektorys, jelikož by&nbsp;to&nbsp;byla mejlka.</span></p>
          <p class="chunk" data-nb-ref-number="1036" data-nb-words="88" data-nb-chars="533"><span class="idea" data-nb-ref-number="1053" id="idea1053" data-nb-words="88" data-nb-chars="533">Při zkoušení hudebních kousků došlo jednou k&nbsp;velké výtržnosti. Jelikož několik opic se&nbsp;vplížilo do&nbsp;maharadžovy kredence a&nbsp;ukradlo tam láhev kořauky. Tím pádem se&nbsp;opily, pak se&nbsp;pohádaly, nakonec popraly a&nbsp;jedna opice praštila druhou kokosovým ořechem do&nbsp;hlavy, a&nbsp;ta&nbsp;praštěná se&nbsp;svalila a&nbsp;musila jít k&nbsp;lékaři a&nbsp;on&nbsp;jí&nbsp;to&nbsp;zavázal a&nbsp;ona pak musila ležet. Předtím troubila trombón a&nbsp;ten trombón byl také polámaný. Pročež kapelník požádal Čendu Jirsáka, aby vypomohl, že&nbsp;dostane dobře zaplaceno, a&nbsp;Čenda pravil: „Proč ne?“ a&nbsp;foukal trombón.</span></p>
          <p class="chunk" data-nb-ref-number="1037" data-nb-words="59" data-nb-chars="330"><span class="idea" data-nb-ref-number="1054" id="idea1054" data-nb-words="59" data-nb-chars="330">Byl to&nbsp;podivný pohled, jak Čenda seděl s&nbsp;ostatními opicemi na&nbsp;větvi a&nbsp;nadýmal tváře a&nbsp;foukal trombón. Lidi se&nbsp;naň chodili dívat a&nbsp;ukazovali na&nbsp;něho prstem, my&nbsp;jsme se&nbsp;taky chodili dívat a&nbsp;strašlivě jsme se&nbsp;tomu nasmáli a&nbsp;Čenda měl děsného vzteka, ale nemohl nic dělat, jelikož musil dávat pozor na&nbsp;kapelníka, aby nevypadl z&nbsp;taktu.</span></p>
          <p class="chunk" data-nb-ref-number="1038" data-nb-words="56" data-nb-chars="304"><span class="idea" data-nb-ref-number="1055" id="idea1055" data-nb-words="56" data-nb-chars="304">Když měl dlouhou přestávku, tak pravil k&nbsp;nám z&nbsp;větve dolů: „Koukejte, holomci, aby sem na&nbsp;vás nemusil skočit ze&nbsp;stromu dolů, jináč by&nbsp;sem vám roztrhl hubu od&nbsp;ucha k&nbsp;uchu, abyste mne nechali bejt. Já&nbsp;jsem v&nbsp;první řadě trombonista a&nbsp;hraju s&nbsp;každým. Když s&nbsp;opicemi, tak s&nbsp;opicemi, já&nbsp;žádnou hudbu nezkazím.“</span></p>
          <p class="chunk" data-nb-ref-number="1039" data-nb-words="59" data-nb-chars="323"><span class="idea" data-nb-ref-number="1056" id="idea1056" data-nb-words="59" data-nb-chars="323">A&nbsp;když táhl opičí muzikantský spolek městem a&nbsp;hrál pochod Castaldo, tak všichni lidé se&nbsp;koukali a&nbsp;malé děti za&nbsp;námi utíkaly. Opice třískaly do&nbsp;velkého bubnu, ramplovaly na&nbsp;bubínek, foukaly do&nbsp;plechů a&nbsp;pískaly kládynet. A&nbsp;Čenda s&nbsp;nimi také šel a&nbsp;radši se&nbsp;koukal do&nbsp;not, aby se&nbsp;nemusil koukat na&nbsp;lidi, jak se&nbsp;na&nbsp;něho koukají.</span></p>
          <p class="chunk" data-nb-ref-number="1040" data-nb-words="51" data-nb-chars="265"><span class="idea" data-nb-ref-number="1057" id="idea1057" data-nb-words="51" data-nb-chars="265">Spolek hudebníků přišel až&nbsp;na&nbsp;rynk a&nbsp;tam hrál veselé a&nbsp;smutné kousky a&nbsp;lidi přitom promenádovali. My&nbsp;hoši, co&nbsp;spolu chodíme, jsme byli při tom a&nbsp;smáli jsme se&nbsp;tomu, Eva se&nbsp;také smála a&nbsp;Jumbo se&nbsp;taky smál a&nbsp;tak se&nbsp;rozveselil, že&nbsp;troubil na&nbsp;svůj rypák hlubokou notou.</span></p>
          <p class="chunk" data-nb-ref-number="1041" data-nb-words="38" data-nb-chars="226"><span class="idea" data-nb-ref-number="1058" id="idea1058" data-nb-words="38" data-nb-chars="226">Hráli tak dlouho, až&nbsp;se&nbsp;od&nbsp;zámku ozval dlouhý zvuk vojenské trubky na&nbsp;znamení, že&nbsp;se&nbsp;počínají svatební obřady. Eva Svobodová děsně vykřikla: „Mankote mankoťácká, veselka už&nbsp;se&nbsp;začíná a&nbsp;my&nbsp;přijdeme pozdě,“ a&nbsp;táhla mne za&nbsp;rukáv.</span></p>
          <p class="chunk" data-nb-ref-number="1042" data-nb-words="11" data-nb-chars="72"><span class="idea" data-nb-ref-number="1059" id="idea1059" data-nb-words="11" data-nb-chars="72">„Houby přijdeme pozdě,“ odvětil jsem hrdým hlasem, „ale máme dost času.“</span></p>
          <p class="chunk" data-nb-ref-number="1043" data-nb-words="19" data-nb-chars="116"><span class="idea" data-nb-ref-number="1060" id="idea1060" data-nb-words="19" data-nb-chars="116">Eva však pravila úzkostlivým hlasem: „Pak se&nbsp;budeme tlačit mezi lidmi a&nbsp;já&nbsp;třeba neuvidím, jak to&nbsp;snoubencům sluší.“</span></p>
          <p class="chunk" data-nb-ref-number="1044" data-nb-words="13" data-nb-chars="74"><span class="idea" data-nb-ref-number="1061" id="idea1061" data-nb-words="13" data-nb-chars="74">„Houby jim to&nbsp;sluší,“ odvětil jsem nevrlým hlasem, „co by&nbsp;jim to&nbsp;slušelo?“</span></p>
          <p class="chunk" data-nb-ref-number="1045" data-nb-words="32" data-nb-chars="179"><span class="idea" data-nb-ref-number="1062" id="idea1062" data-nb-words="32" data-nb-chars="179">Eva však ne&nbsp;a&nbsp;ne&nbsp;dát pokoj a&nbsp;pravila: „Třeba jim to&nbsp;nesluší, ale já&nbsp;musím vědět, jak jim to&nbsp;nesluší. Ach Péťo, nestůjme tady, nelelkujme, neotálejme, ale utíkejme, co&nbsp;hrdlo ráčí!“</span></p>
          <p class="chunk" data-nb-ref-number="1046" data-nb-words="67" data-nb-chars="330"><span class="idea" data-nb-ref-number="1063" id="idea1063" data-nb-words="67" data-nb-chars="330">Co&nbsp;jsem měl dělat, když ona pořád mořila a&nbsp;nenechala mě&nbsp;být? Tak jsem šel s&nbsp;ní&nbsp;k&nbsp;zámku, všichni hoši šli také k&nbsp;zámku a&nbsp;opice přestaly provozovat hudbu, pročež se&nbsp;Čenda Jirsák k&nbsp;nám přidal a&nbsp;šel taky k&nbsp;zámku a&nbsp;nesl si&nbsp;trombón. A&nbsp;když jsme šli, tak pravil, že&nbsp;jsme si&nbsp;to&nbsp;mohli nechat a&nbsp;že&nbsp;jsme si&nbsp;z&nbsp;něho nepotřebovali dělat šoufky.</span></p>
          <p class="chunk" data-nb-ref-number="1047" data-nb-words="30" data-nb-chars="171"><span class="idea" data-nb-ref-number="1064" id="idea1064" data-nb-words="30" data-nb-chars="171">Tázal jsem se&nbsp;ho&nbsp;nevinným hlasem, jaké šoufky míní, a&nbsp;on&nbsp;pravil: „Například&nbsp;–&nbsp;jaké šoufky: Když hudební spolek táhl ulicí, který z&nbsp;vás vykřikl na&nbsp;mne: Ty&nbsp;opičí muzikante?“</span></p>
          <p class="chunk" data-nb-ref-number="1048" data-nb-words="34" data-nb-chars="185"><span class="idea" data-nb-ref-number="1065" id="idea1065" data-nb-words="34" data-nb-chars="185">Pravil jsem, že&nbsp;to&nbsp;nikdo z&nbsp;nás nemohl býti, a&nbsp;tudíž že&nbsp;to&nbsp;musil vykřiknout někdo docela jiný, a&nbsp;Čenda pravil: „Máte štěstí, že&nbsp;jste to&nbsp;nebyli, jelikož bych musil někoho z&nbsp;vás přizabít.“</span></p>
          <p class="chunk" data-nb-ref-number="1049" data-nb-words="112" data-nb-chars="637"><span class="idea" data-nb-ref-number="1066" id="idea1066" data-nb-words="112" data-nb-chars="637">Pochybovali jsme, že&nbsp;by&nbsp;někoho z&nbsp;nás přizabil, ale Čenda pravil, že&nbsp;by&nbsp;to&nbsp;jistě udělal, protože když má&nbsp;vzteka, tak je&nbsp;děsně zlý. Tak jsme rozmlouvali a&nbsp;pořád jsme kráčeli, až&nbsp;jsme přišli ke&nbsp;královskému paláci, a&nbsp;tam jsme spatřili, jak se&nbsp;řadil svatební průvod. Asi milión nebo sto slonů nebo ještě víc, ani jsem to&nbsp;neuměl spočítat, stálo v&nbsp;dlouhatánské řadě. Na&nbsp;prvním slonu seděl strašlivě tlustý chlap a&nbsp;na&nbsp;hlavě měl zlatý šišák, co&nbsp;byl na&nbsp;něm chochol peří, a&nbsp;mával šavlí sem a&nbsp;tam, přičemž koulel očima, a&nbsp;pod nosem měl vousy. To&nbsp;byl ten největší generál maharadžova vojska a&nbsp;měl na&nbsp;prsou vyznamenání, jelikož všecky nepřátele pobil.</span></p>
          <p class="chunk" data-nb-ref-number="1050" data-nb-words="56" data-nb-chars="348"><span class="idea" data-nb-ref-number="1067" id="idea1067" data-nb-words="56" data-nb-chars="348">Za&nbsp;tím generálem seděli na&nbsp;slonech ještě jiní generálové, ale byli to&nbsp;generálové spíš obyčejnější, také neměli tolik vyznamenání, jelikož pobili jenom sem a&nbsp;tam nějakého nepřítele, ale každý měl šavli, flintu nebo levorvér, a&nbsp;dívali se&nbsp;hrdě. Někteří neměli docela, ale docela nic, jenom otevřený deštník, a&nbsp;tak si&nbsp;seděli, ale dívali se&nbsp;taktéž hrdě.</span></p>
          <p class="chunk" data-nb-ref-number="1051" data-nb-words="112" data-nb-chars="596"><span class="idea" data-nb-ref-number="1068" id="idea1068" data-nb-words="112" data-nb-chars="596">Uprostřed stál bílý slon s&nbsp;altánkem, co&nbsp;měl červené a&nbsp;zlaté záclonky. Jak foukal vítr, tak se&nbsp;ty&nbsp;záclonky oddělávaly, a&nbsp;my&nbsp;jsme tam viděli princeznu, jak tam sedí. Vedle ní&nbsp;seděl nějaký pán a&nbsp;to&nbsp;byl družba. A&nbsp;měl vysoký, lesklý cylindr a&nbsp;černý frak a&nbsp;modré podvlékačky a&nbsp;na&nbsp;nohou červené bačkory. Tomu jsem se&nbsp;musil děsně smát, jelikož mně to&nbsp;bylo k&nbsp;smíchu, a&nbsp;ukazoval jsem ho&nbsp;Evě Svobodové, ale ona se&nbsp;koukala jenom na&nbsp;princeznu a&nbsp;pořád pryč říkala: „Vzala na&nbsp;ty&nbsp;šaty ten nejlepší, ten nejtěžší atlas, to&nbsp;se&nbsp;vidí na&nbsp;první pohled,“ a&nbsp;pořád mluvila o&nbsp;těch šatech a&nbsp;já&nbsp;jsem pravil, že&nbsp;mě&nbsp;to&nbsp;nebaví.</span></p>
          <p class="chunk" data-nb-ref-number="1052" data-nb-words="57" data-nb-chars="321"><span class="idea" data-nb-ref-number="1069" id="idea1069" data-nb-words="57" data-nb-chars="321">Eva se&nbsp;se&nbsp;mnou chtěla hádat, ale vtom vyvedli slona pana maharadži a&nbsp;to&nbsp;byl ten největší slon ze&nbsp;všech, ten nejkrásnější bílý slon, a&nbsp;na&nbsp;hřbetě měl altánek ze&nbsp;zlatého a&nbsp;stříbrného mřížoví a&nbsp;na&nbsp;střeše toho altánku byla korouhvička, která se&nbsp;točila podle toho, jak vítr do&nbsp;ní&nbsp;foukal. A&nbsp;hřbet slonův pokrýval pestrý koberec.</span></p>
          <p class="chunk" data-nb-ref-number="1053" data-nb-words="124" data-nb-chars="603"><span class="idea" data-nb-ref-number="1070" id="idea1070" data-nb-words="124" data-nb-chars="603">Když jsme se&nbsp;na&nbsp;to&nbsp;dívali, tak se&nbsp;na&nbsp;to&nbsp;Jumbo taky díval, on&nbsp;si&nbsp;vzal tu&nbsp;červenou čepičku, aby mu&nbsp;to&nbsp;slušelo, a&nbsp;pořád pryč se&nbsp;díval na&nbsp;toho maharadžova slona a&nbsp;oči z&nbsp;něho nespustil. Ptal jsem se&nbsp;ho, jak se&nbsp;mu&nbsp;to&nbsp;líbí, ale on&nbsp;potahoval nosem a&nbsp;něco si&nbsp;pro sebe mumlal. Káral jsem ho, že&nbsp;nemá potahovat nosem, ale že&nbsp;si&nbsp;má&nbsp;vzít kapesník, co&nbsp;si&nbsp;lidi pomyslí, ale on&nbsp;se&nbsp;najednou dal do&nbsp;bréče. Pravil jsem, že&nbsp;je&nbsp;to&nbsp;hanba, když tak velký slon brečí, a&nbsp;co&nbsp;je&nbsp;mu&nbsp;vlastně do&nbsp;brečení, a&nbsp;on odvětil, že&nbsp;si&nbsp;myslil, že&nbsp;bude taky pozvaný na&nbsp;veselku a&nbsp;že&nbsp;by&nbsp;taktéž kráčel v&nbsp;průvodu, jelikož se&nbsp;na&nbsp;to&nbsp;těšil jako blázen.</span></p>
          <p class="chunk" data-nb-ref-number="1054" data-nb-words="44" data-nb-chars="242"><span class="idea" data-nb-ref-number="1071" id="idea1071" data-nb-words="44" data-nb-chars="242">Pravil jsem, že&nbsp;my&nbsp;hoši, co&nbsp;spolu chodíme, jsme si&nbsp;taky myslili, že&nbsp;nás pozvou, komu by&nbsp;napadlo, že&nbsp;nás vynechají, když se&nbsp;Pepek Zilvar žení, ale najednou nás nezná, dobře! dobře! my&nbsp;si&nbsp;to&nbsp;budeme pamatovat, a&nbsp;ještě jsem pravil: „A už&nbsp;nebreč!“</span></p>
          <p class="chunk" data-nb-ref-number="1055" data-nb-words="40" data-nb-chars="230"><span class="idea" data-nb-ref-number="1072" id="idea1072" data-nb-words="40" data-nb-chars="230">Co&nbsp;jsem takto se&nbsp;slonem rozmlouval, ozvala se&nbsp;hudba silným hlasem a&nbsp;průvod se&nbsp;dal do&nbsp;pohybu. A&nbsp;zvony vyzváněly a&nbsp;děla bouchala, bylo plno děsného rámusu a&nbsp;veškeré obyvatelstvo se&nbsp;koukalo, jak si&nbsp;to&nbsp;svatební průvod šine do&nbsp;kostela.</span></p>
          <hr>
          <p class="chunk" data-nb-ref-number="1056" data-nb-words="36" data-nb-chars="201"><span class="idea" data-nb-ref-number="1073" id="idea1073" data-nb-words="36" data-nb-chars="201">Avšak já&nbsp;jsem si&nbsp;najednou vzpomněl, že&nbsp;naši přece musí vidět tu&nbsp;slávu a&nbsp;Kristýna taky musí vidět tu&nbsp;slávu, aby to&nbsp;mohli každému vypravovat, pročež jsem přestal stát na&nbsp;ulici a&nbsp;začal jsem velice utíkat.</span></p>
          <p class="chunk" data-nb-ref-number="1057" data-nb-words="44" data-nb-chars="253"><span class="idea" data-nb-ref-number="1074" id="idea1074" data-nb-words="44" data-nb-chars="253">Eva za&nbsp;mnou křičela: „Kam letíš, ty&nbsp;blázne? Teď přece přijde to&nbsp;nejlepší,“ ale já&nbsp;jsem odvětil: „Nezdržuj mne, jelikož musím běžet domů, aby tatínek s&nbsp;maminkou a&nbsp;i&nbsp;Kristýna viděli tu&nbsp;slávu a&nbsp;mohli to&nbsp;každému vypravovat,“ a&nbsp;Eva pravila: „Ale přijď brzy.“</span></p>
          <p class="chunk" data-nb-ref-number="1058" data-nb-words="38" data-nb-chars="203"><span class="idea" data-nb-ref-number="1075" id="idea1075" data-nb-words="38" data-nb-chars="203">Když jsem přiběhl domů, tak jsem byl celý udýchaný, jelikož jsem děsně rychle utíkal, a&nbsp;byl jsem celý říčný a&nbsp;ve&nbsp;spáncích mně ťukalo a&nbsp;ústa jsem měl celá spálená. A&nbsp;křičel jsem mocně: „Už jdou, už&nbsp;jdou!“</span></p>
          <p class="chunk" data-nb-ref-number="1059" data-nb-words="20" data-nb-chars="122"><span class="idea" data-nb-ref-number="1076" id="idea1076" data-nb-words="20" data-nb-chars="122">Maminka mně domlouvala, ať&nbsp;se&nbsp;upokojím, a&nbsp;tatínek pravil žalostným hlasem: „To je&nbsp;trápení, to&nbsp;už&nbsp;opravdu není k&nbsp;vydržení.“</span></p>
          <p class="chunk" data-nb-ref-number="1060" data-nb-words="138" data-nb-chars="732"><span class="idea" data-nb-ref-number="1077" id="idea1077" data-nb-words="138" data-nb-chars="732">Ale já&nbsp;jsem byl celý netrpělivý, že&nbsp;mluví řeči a&nbsp;zatím třeba bude po&nbsp;všem, pročež jsem pravil: „Utíkejte, oni rozhazují koláče a&nbsp;lidi je&nbsp;chytají, abysme si&nbsp;taky nějaký chytili, a&nbsp;kde je&nbsp;Kristýna? Ona musí jít s&nbsp;námi.“ Maminka pravila, že&nbsp;Kristýna šla k&nbsp;vantrokám máchat prádlo, a&nbsp;já&nbsp;jsem velice křičel, ať&nbsp;všeho nechá a&nbsp;honem, honem přijde, dřív než bude po&nbsp;všem. A&nbsp;maminka mně chtěla dát meducínu, já&nbsp;jsem jí&nbsp;odstrkával ruku se&nbsp;lžičkou a&nbsp;bylo mně do&nbsp;bréče, že&nbsp;se&nbsp;naši k&nbsp;ničemu nemají, pročež jsem řval na&nbsp;celý barák, a&nbsp;lidi, co&nbsp;byli v&nbsp;krámě, se&nbsp;koukali do&nbsp;pokoje, kdo to&nbsp;tak řve, a&nbsp;byla tam také Kozí Kuncka a&nbsp;ta&nbsp;se&nbsp;velice rychle křižovala a&nbsp;pravila: „Pětranná hodino, aby se&nbsp;mu&nbsp;to&nbsp;nevrazilo do&nbsp;hlavy, to&nbsp;by&nbsp;byla pěkná polízanice!“</span></p>
          <p class="chunk" data-nb-ref-number="1061" data-nb-words="193" data-nb-chars="1056"><span class="idea" data-nb-ref-number="1078" id="idea1078" data-nb-words="193" data-nb-chars="1056">Ale nebyl čas k&nbsp;mluvení řečí, pročež jsem popadl maminku a&nbsp;tatínka za&nbsp;ruku a&nbsp;vyskočili jsme ze&nbsp;dveří a&nbsp;vyletěli jsme do&nbsp;výšky a&nbsp;letěli jsme porad výš a&nbsp;výše, až&nbsp;naše město bylo malinké jako krabička s&nbsp;hračkami a&nbsp;lidi byli jako pinkalinky, a&nbsp;byli jsme hrozně vysoko. A&nbsp;Kristýna utíkala za&nbsp;námi a&nbsp;nesla koš s&nbsp;prádlem, a&nbsp;jak tak utíkala, tak rozhazovala po&nbsp;nebi košilky, podvlékačky, jupičky a&nbsp;živůtky a&nbsp;vítr do&nbsp;toho foukal a&nbsp;kusy prádla pluly po&nbsp;obloze, ale Kristýna na&nbsp;to&nbsp;nedbala a&nbsp;utíkala pořád pryč. A&nbsp;byli jsme už&nbsp;u&nbsp;samého nebe, já&nbsp;jsem utíkal napřed, abysem jim ukazoval cestu, jelikož jsem všude trefil, a&nbsp;tatínek pomáhal mamince skákat přes obláčky, ona si&nbsp;stoupla nohou na&nbsp;jeden a&nbsp;tatínek jí&nbsp;podal ruku a&nbsp;ona skočila na&nbsp;druhý obláček a&nbsp;bála se, aby se&nbsp;nesmekla, jelikož měla vysoké kramflíčky, a&nbsp;Kristýna děsně kvičela, jelikož se&nbsp;bála lézt po&nbsp;těch hrozných vejškách, a&nbsp;my&nbsp;jsme byli hnedlinko u&nbsp;samého slunce, bylo vám tam hrozné horko, ve&nbsp;slunci to&nbsp;hučelo a&nbsp;prskalo a&nbsp;škvařilo se&nbsp;a&nbsp;my&nbsp;jsme pořád skákali a&nbsp;velice jsme se&nbsp;udýchali, jak jsme spěchali.</span></p>
          <p class="chunk" data-nb-ref-number="1062" data-nb-words="33" data-nb-chars="192"><span class="idea" data-nb-ref-number="1079" id="idea1079" data-nb-words="33" data-nb-chars="192">A&nbsp;já&nbsp;jsem měl pořád děsný strach, že&nbsp;bude po&nbsp;všem, než tam přiběhnem, ale naštěstí jsme přišli včas, i&nbsp;slyšeli jsme, jak zvony hlaholí, děla strašlivě bouchají a&nbsp;hudba hraje neobyčejně krásně.</span></p>
          <p class="chunk" data-nb-ref-number="1063" data-nb-words="131" data-nb-chars="710"><span class="idea" data-nb-ref-number="1080" id="idea1080" data-nb-words="131" data-nb-chars="710">Postavili jsme se&nbsp;na&nbsp;ulici na&nbsp;bednu od&nbsp;cikorky, abysme lépe viděli, a&nbsp;já&nbsp;jsem našim ukázal pana maharadžu s&nbsp;paní maharání, jak seděli v&nbsp;altánku, nevěstu jsem jim ukázal i&nbsp;Pepka Zilvarového a&nbsp;vojenské pány a&nbsp;vůbec všecko, všecinko. A&nbsp;byl tam s&nbsp;námi také pan Brabec s&nbsp;paní Brabcovou a&nbsp;pan krejčí se&nbsp;chlubil, že&nbsp;ušil ženichovi Pepkovi soukenný obleček a&nbsp;že&nbsp;udělal do&nbsp;kabátku futro<sup id="fnref:33"><a href="#fn:33" class="footnote-ref" role="doc-noteref">33</a></sup>&nbsp;z&nbsp;tuplovaného hedvábí a&nbsp;že&nbsp;ten obleček užije, až&nbsp;ho&nbsp;to&nbsp;bude mrzet. A&nbsp;tatínek si&nbsp;zapálil cikáro a&nbsp;spokojeně bafčil a&nbsp;moc se&nbsp;koukal, maminka se&nbsp;taky koukala a&nbsp;Kristýna se&nbsp;nejvíc koukala a&nbsp;pravila, že&nbsp;v&nbsp;Rampuši se&nbsp;taková paráda nevidí, jak je&nbsp;rok dlouhý, a&nbsp;že&nbsp;v&nbsp;Indii užijí lidi zadarmo víc než u&nbsp;nich v&nbsp;horách za&nbsp;celou desítikorunu.</span></p>
          <p class="chunk" data-nb-ref-number="1064" data-nb-words="63" data-nb-chars="303"><span class="idea" data-nb-ref-number="1081" id="idea1081" data-nb-words="63" data-nb-chars="303">Já&nbsp;jsem se&nbsp;našich ptal, jak se&nbsp;jim to&nbsp;líbí, a&nbsp;tatínek pravil: „Indie se&nbsp;mně líbí ze&nbsp;všeho nejvíc,“ a&nbsp;maminka pravila to&nbsp;samé, pročež jsem byl velice hrdý, a&nbsp;maminka ještě pravila, abych si&nbsp;to&nbsp;tak nebral, že&nbsp;by&nbsp;se&nbsp;mně pak o&nbsp;tom v&nbsp;noci zdálo, a&nbsp;já&nbsp;jsem pravil, ať&nbsp;nemá strach, že&nbsp;se&nbsp;mně o&nbsp;tom nebude zdát.</span></p>
          <p class="chunk" data-nb-ref-number="1065" data-nb-words="35" data-nb-chars="201"><span class="idea" data-nb-ref-number="1082" id="idea1082" data-nb-words="35" data-nb-chars="201">A&nbsp;Eva stála s&nbsp;námi také na&nbsp;bedýnce, vystupovala na&nbsp;špičky a&nbsp;děsně kulila vočadla a&nbsp;pravila, že&nbsp;by&nbsp;zrovna takovou veselku chtěla mít, jelikož by&nbsp;holky pak měly obrovského vzteka a&nbsp;nejvíc Božena Šebková.</span></p>
          <p class="chunk" data-nb-ref-number="1066" data-nb-words="119" data-nb-chars="639"><span class="idea" data-nb-ref-number="1083" id="idea1083" data-nb-words="119" data-nb-chars="639">Najednou z&nbsp;ničeho nic naši už&nbsp;nestáli na&nbsp;bedýnce, ale někam se&nbsp;mně ztratili, a&nbsp;já&nbsp;jsem je&nbsp;začal hledat a&nbsp;pořád jsem je&nbsp;hledal, lezl jsem vám pod postel, koukal jsem se&nbsp;do&nbsp;všech skříní, nahlížel jsem pod pekýlek<sup id="fnref:34"><a href="#fn:34" class="footnote-ref" role="doc-noteref">34</a></sup>&nbsp;a za&nbsp;kamna, pak jsem šel na&nbsp;půdu a&nbsp;nikdež nic, měl jsem hrozný strach, kde by&nbsp;mohli být, nařídil jsem Kristýně, aby rozsvítila svíčku, že&nbsp;se&nbsp;musím podívat do&nbsp;sklepa, a&nbsp;pořád jsem se&nbsp;koukal, kde by&nbsp;naši byli, až&nbsp;mně Eva povídala: „Kam to&nbsp;pořád lezeš, kam se&nbsp;to&nbsp;pořád koukáš? Už&nbsp;tě&nbsp;hezkou chvíli pozoruju, co&nbsp;vyvádíš. Vždyť jsme v&nbsp;kostele, tak se&nbsp;chovej mravně a&nbsp;dávej pozor, jak si&nbsp;řeknou před oltářem své neodvolatelné ‚ano‘…“</span></p>
          <p class="chunk" data-nb-ref-number="1067" data-nb-words="96" data-nb-chars="582"><span class="idea" data-nb-ref-number="1084" id="idea1084" data-nb-words="96" data-nb-chars="582">Pročež jsem na&nbsp;chvilku zapomněl na&nbsp;rodiče a&nbsp;Pepek Zilvar s&nbsp;královskou princeznou stáli před oltářem a&nbsp;velebníček k&nbsp;nim mluvil řeči a&nbsp;na&nbsp;kůru zpívali velice tenkým hlasem a&nbsp;nevěsta měla hustý závoj a&nbsp;ženich zase bílé rukavičky a&nbsp;díval se&nbsp;velmi mravně. I&nbsp;udělalo se&nbsp;v&nbsp;chrámě silné ticho a&nbsp;Eva mně zašeptala: „Teď přijde to&nbsp;hlavní, já&nbsp;jsem báječně žádostivá,“ když tu&nbsp;Bejval Antonín zařval strašlivým hlasem: „Přiblížila se&nbsp;chvíle neobyčejné pomsty, kterou jsem extra vynalezl!“ a&nbsp;hodil k&nbsp;oltáři zasmrádlým pštrosím vejcem, které předtím nosil několik dní pod košilí, aby bylo jakorát.</span></p>
          <p class="chunk" data-nb-ref-number="1068" data-nb-words="24" data-nb-chars="148"><span class="idea" data-nb-ref-number="1085" id="idea1085" data-nb-words="24" data-nb-chars="148">Vejce zasáhlo ženicha do&nbsp;hlavy a&nbsp;puklo, ono mu&nbsp;to&nbsp;teklo po&nbsp;tváři, a&nbsp;vzápětí se&nbsp;rozlehl prostorou chrámovou neslýchaný zápach, jakého není pamětníka.</span></p>
          <p class="chunk" data-nb-ref-number="1069" data-nb-words="21" data-nb-chars="127"><span class="idea" data-nb-ref-number="1086" id="idea1086" data-nb-words="21" data-nb-chars="127">V&nbsp;chrámu nastalo ustrnutí a&nbsp;nikdo ani nedutal. Do&nbsp;toho ticha pravil ženich silným hlasem: „Který pacholek to&nbsp;učinil?“ a&nbsp;brečel.</span></p>
          <p class="chunk" data-nb-ref-number="1070" data-nb-words="85" data-nb-chars="465"><span class="idea" data-nb-ref-number="1087" id="idea1087" data-nb-words="85" data-nb-chars="465">Kněz přestal mluvit a&nbsp;měl otevřená ústa a&nbsp;řeči mu&nbsp;umlkly. My&nbsp;jsme také mlčeli, ani jsme se&nbsp;nehýbali, já&nbsp;bysem byl nejradši, kdybysme šli od&nbsp;toho pryč, a&nbsp;tahal jsem Bejvala za&nbsp;šos, abysme už&nbsp;radši byli venku, ale on&nbsp;se&nbsp;nehýbal, jelikož se&nbsp;kochal svým vynálezem, tak jsem zůstal, Čenda taky zůstal, Éda taky zůstal i&nbsp;Eva zůstala a&nbsp;všichni jsme se&nbsp;koukali, jak ženichovi teče žloutek po&nbsp;obličeji a&nbsp;kape mu&nbsp;na&nbsp;nový obleček, až&nbsp;byl celý zamazaný a&nbsp;ukrutně to&nbsp;zatouchalo.</span></p>
          <p class="chunk" data-nb-ref-number="1071" data-nb-words="55" data-nb-chars="310"><span class="idea" data-nb-ref-number="1088" id="idea1088" data-nb-words="55" data-nb-chars="310">Podruhé se&nbsp;ozval ženichův hlas: „Který pacholek to&nbsp;učinil?“ a&nbsp;brečel a&nbsp;my&nbsp;jsme neříkali nic. Pan maharadža neobyčejně zčervenal a&nbsp;sáhl si&nbsp;na&nbsp;meč a&nbsp;paní maharání taky zčervenala a&nbsp;oba byli zlí a&nbsp;po&nbsp;nich zčervenalo veškeré panstvo. Každý se&nbsp;točil po&nbsp;nás, ale my&nbsp;jsme stáli spravedlivě a&nbsp;koukali jsme se&nbsp;ctnostně.</span></p>
          <p class="chunk" data-nb-ref-number="1072" data-nb-words="31" data-nb-chars="178"><span class="idea" data-nb-ref-number="1089" id="idea1089" data-nb-words="31" data-nb-chars="178">Potřetí se&nbsp;ozval ženichův hlas: „Který pacholek to&nbsp;učinil?“ a&nbsp;nevěsta pravila: „To nemohl být nikdo jiný než Péťa, jelikož on&nbsp;se&nbsp;na&nbsp;nás příšerně šklebil, když jsme šli k&nbsp;oltáři.“</span></p>
          <p class="chunk" data-nb-ref-number="1073" data-nb-words="23" data-nb-chars="121"><span class="idea" data-nb-ref-number="1090" id="idea1090" data-nb-words="23" data-nb-chars="121">„Tak?“ otázal se&nbsp;Pepek děsným hlasem a&nbsp;pravil: „Pusťte mne na&nbsp;něho, já&nbsp;mu&nbsp;to&nbsp;musím vykreslit, a&nbsp;budu s&nbsp;ním hotov ancvaj.“</span></p>
          <p class="chunk" data-nb-ref-number="1074" data-nb-words="19" data-nb-chars="91"><span class="idea" data-nb-ref-number="1091" id="idea1091" data-nb-words="19" data-nb-chars="91">A&nbsp;on&nbsp;utíkal na&nbsp;mne a&nbsp;princezna se&nbsp;zas řítila na&nbsp;Evu a&nbsp;pravila: „Tahle ho&nbsp;ke&nbsp;všemu ponouká!“</span></p>
          <p class="chunk" data-nb-ref-number="1075" data-nb-words="48" data-nb-chars="273"><span class="idea" data-nb-ref-number="1092" id="idea1092" data-nb-words="48" data-nb-chars="273">A&nbsp;jak to&nbsp;pravila, tak všichni lidé v&nbsp;kostele začali křičet, že&nbsp;je&nbsp;to&nbsp;škandál, a&nbsp;pan maharadža pravil silným hlasem, že&nbsp;musí zakročit, aby se&nbsp;to&nbsp;podruhé neopakovalo, a&nbsp;ten tlustý generál hrozně točil šavlí, až&nbsp;se&nbsp;to&nbsp;blýskalo, a&nbsp;všecko panstvo tasilo meče a&nbsp;přísahalo pomstu.</span></p>
          <p class="chunk" data-nb-ref-number="1076" data-nb-words="43" data-nb-chars="230"><span class="idea" data-nb-ref-number="1093" id="idea1093" data-nb-words="43" data-nb-chars="230">Princezna popadla Evu za&nbsp;pačesy a&nbsp;Eva ji&nbsp;popadla taky za&nbsp;pačesy a&nbsp;tahaly se&nbsp;za&nbsp;rulíky<sup id="fnref:35"><a href="#fn:35" class="footnote-ref" role="doc-noteref">35</a></sup>&nbsp;a Eva křičela: „Myslíš si, ty&nbsp;důro, že&nbsp;když máš vlečku na&nbsp;dva metry čtyrycet, že&nbsp;si&nbsp;smíš dovolovat?“, pročež nastala děsná ostuda, ano i&nbsp;mela.</span></p>
          <p class="chunk" data-nb-ref-number="1077" data-nb-words="49" data-nb-chars="297"><span class="idea" data-nb-ref-number="1094" id="idea1094" data-nb-words="49" data-nb-chars="297">Pan maharadža skočil na&nbsp;Bejvala Antonína a&nbsp;Bejval pravil hrdě: „Tak si&nbsp;pojď!“ a&nbsp;pan maharadža pravil: „Ty kluku uvozřená, já&nbsp;tě&nbsp;musím zabít,“ a&nbsp;Bejval odvětil chladnokrevně: „Zab si&nbsp;–&nbsp;tvůj tatínek bude platit pokutu,“ načež se&nbsp;začali boxovat. Paní maharání pravila: „Jen pomalu, já&nbsp;to&nbsp;nemám ráda.“</span></p>
          <p class="chunk" data-nb-ref-number="1078" data-nb-words="55" data-nb-chars="296"><span class="idea" data-nb-ref-number="1095" id="idea1095" data-nb-words="55" data-nb-chars="296">Nějaký vojín dal Čendovi obrovskou facku a&nbsp;ten mu&nbsp;ji&nbsp;vrátil a&nbsp;vojín pravil: „Tak ty&nbsp;se&nbsp;pereš? Dobře!“ a&nbsp;dal mu&nbsp;zase jednu facku a&nbsp;ještě obrovštější, ale Čenda se&nbsp;vyzná, pročež mu&nbsp;dal dvě facky rychle za&nbsp;sebou, a&nbsp;vojín brečel: „Počkej, ty&nbsp;votroku, až&nbsp;půjdeš kolem našich, tatínek ti&nbsp;dá!“ a&nbsp;utíkal.</span></p>
          <p class="chunk" data-nb-ref-number="1079" data-nb-words="119" data-nb-chars="619"><span class="idea" data-nb-ref-number="1096" id="idea1096" data-nb-words="119" data-nb-chars="619">Mne popadl indický kostelník za&nbsp;límec a&nbsp;táhl mne ke&nbsp;dveřím a&nbsp;pravil: „Ty pohane, ty&nbsp;uličníku, ty&nbsp;povstalče, ty&nbsp;zbrojnoši římský, teď půjdeš se&nbsp;mnou na&nbsp;obec,“ ale já&nbsp;jsem se&nbsp;mu&nbsp;vysmekl a&nbsp;pravil jsem: „Nechte si&nbsp;to, jo? Já&nbsp;vám taky nic nedělám,“ on&nbsp;však pořád křičel, že&nbsp;musím na&nbsp;tu&nbsp;obec, jelikož dávám špatný příklad a&nbsp;jsem černá ovce mezi bílými, a&nbsp;já&nbsp;jsem pravil: „Náhodou jste ještě černější ovce,“ a&nbsp;on&nbsp;pravil: „Podívejte se&nbsp;na&nbsp;něho, on&nbsp;má&nbsp;ještě hubu,“ a&nbsp;strčil do&nbsp;mne a&nbsp;já&nbsp;jsem pravil: „Strkejte si&nbsp;do&nbsp;své babičky, dědku plesnivý,“ a&nbsp;on&nbsp;pravil, že&nbsp;to&nbsp;není ode mne žádné chování v&nbsp;chrámu Páně, a&nbsp;honil mne sem i&nbsp;tam.</span></p>
          <p class="chunk" data-nb-ref-number="1080" data-nb-words="85" data-nb-chars="479"><span class="idea" data-nb-ref-number="1097" id="idea1097" data-nb-words="85" data-nb-chars="479">Viděl jsem, jak Éda Kemlink seděl jednomu generálovi na&nbsp;prsou a&nbsp;kroutil mu&nbsp;vší silou nos, a&nbsp;ten generál těžce oddychoval a&nbsp;křičel: „Lidičky, kde jste kdo? Pomoc! Ten raubíř by&nbsp;jednoho zmrzačil!“, a&nbsp;když jsem běžel kolem, tak jsem k&nbsp;němu pravil: „Jste si&nbsp;sám tím vinen, proč nás nenecháte bejt?“ a&nbsp;generál odvětil hrdě: „Kroutíš ty&nbsp;mně nos, nebo mně ho&nbsp;kroutí někdo jiný? Tak vidíš, a&nbsp;koukej mazat, než něco popadnu!“ Chtěl jsem mu&nbsp;na&nbsp;to&nbsp;něco odvětit, jenomže kostelník mne honil.</span></p>
          <p class="chunk" data-nb-ref-number="1081" data-nb-words="99" data-nb-chars="559"><span class="idea" data-nb-ref-number="1098" id="idea1098" data-nb-words="99" data-nb-chars="559">A&nbsp;ten křik a&nbsp;ten rámus byl čím dál větší, cucky lítaly na&nbsp;všecky strany a&nbsp;byla to&nbsp;děsná mela. Všichni hoši potom říkali, že&nbsp;to&nbsp;byla nejkrásnější pranice vůbec. A&nbsp;jako by&nbsp;toho bylo ještě málo&nbsp;–&nbsp;zástup opic vnikl do&nbsp;chrámu a&nbsp;účastnil se&nbsp;rvačky. V&nbsp;tom chumlu jsem zpozoroval, jak Jumbo praštil chobotem maharadžova slona přes hřbet a&nbsp;pravil: „Na tebe, holomku, mám už&nbsp;dávno žízeň,“ a&nbsp;maharadžův slon, divoce se&nbsp;zachechtav, praštil zase Jumba chobotem přes hřbet a&nbsp;vece: „Ty nácku jeden, já&nbsp;tě&nbsp;tak zmaluju, že&nbsp;uslyšíš andělíčky zpívat,“ a&nbsp;tak se&nbsp;horlivě potýkali.</span></p>
          <p class="chunk" data-nb-ref-number="1082" data-nb-words="91" data-nb-chars="530"><span class="idea" data-nb-ref-number="1099" id="idea1099" data-nb-words="91" data-nb-chars="530">Veliký tygr, trochu už&nbsp;postarší, byl skokem uvnitř a&nbsp;smál se: „Tohle jest mi&nbsp;pěkné vyražení, jsem zvědav, kdo si&nbsp;to&nbsp;se&nbsp;mnou rozdá.“ Sotva to&nbsp;dořekl, již mu&nbsp;skočil jiný tygr na&nbsp;záda a&nbsp;oni se&nbsp;váleli po&nbsp;koberci a&nbsp;strašlivě řvali. Připletla se&nbsp;do&nbsp;toho chumlu krajta tygrovitá a&nbsp;praštila ocasem jednoho ministra. Bylo to&nbsp;jako bejkovcem přes záda, pročež ministr ukrutně zaječel, popadl levorvér a&nbsp;střelil hada do&nbsp;břicha a&nbsp;had křičel žalostným hlasem: „Pánové, on&nbsp;mne načisto, ale načisto zavraždil, a&nbsp;já&nbsp;jsem ho&nbsp;jenom trošku pohladil.“</span></p>
          <p class="chunk" data-nb-ref-number="1083" data-nb-words="226" data-nb-chars="1208"><span class="idea" data-nb-ref-number="1100" id="idea1100" data-nb-words="226" data-nb-chars="1208">Ono se&nbsp;to&nbsp;rvalo všecko, venku před chrámem se&nbsp;prali lidi, koně i&nbsp;krávy, prali se&nbsp;i&nbsp;ptáčkové na&nbsp;stromech, i&nbsp;motýli na&nbsp;zahradě a&nbsp;mouchy v&nbsp;kuchyni, a&nbsp;každý dělal, co&nbsp;mohl. A&nbsp;když to&nbsp;bylo v&nbsp;nejlepším, tak paní maharání pravila vysokým hlasem, že&nbsp;to&nbsp;musil každý slyšet: „Co se, panstvo, perete? Já&nbsp;se&nbsp;vám divím. Vždyť vším je&nbsp;vinen ten kluk Bajzův, ten je&nbsp;všeho původa a&nbsp;nikoho nenechá bejt.“ A&nbsp;pan maharadža odvětil hlubokým hlasem: „To je&nbsp;prauda praudoucí, pročež vzhůru na&nbsp;něho!“ A&nbsp;rázem ustala rvačka a&nbsp;všecko, lidi, šlechtici, kluci, dobytek, panstvo, kněz i&nbsp;kostelník, ano i&nbsp;princezna se&nbsp;řítili na&nbsp;mě, jako bysem já&nbsp;za&nbsp;všecko mohl, a&nbsp;já&nbsp;jsem přece nic nedělal a&nbsp;ještě jsem jiné napomínal k&nbsp;slušnosti, a&nbsp;teď to&nbsp;bylo všecko na&nbsp;mně. Potýkal jsem se&nbsp;udatně, ale co&nbsp;to&nbsp;bylo všecko platné, když jich byla přesila, všichni byli najednou proti mně, tak jsem chtěl utéci, ale ono to&nbsp;vůbec nešlo, nohy mne nechtěly poslouchat, jako by&nbsp;patřily cizímu, a&nbsp;já&nbsp;jsem začal křičet: „Ať mě&nbsp;nechají, když jim nic nedělám! Oni sami začali, já&nbsp;jsem si&nbsp;hleděl svého a&nbsp;teď je&nbsp;všecko na&nbsp;mně!“ a&nbsp;řval jsem čím dál tím více, až&nbsp;jsem zpozoroval, že&nbsp;mne tatínek drží za&nbsp;rameno a&nbsp;praví: „Tak už&nbsp;dost a&nbsp;konec, my&nbsp;jsme u&nbsp;tebe a&nbsp;neboj se.“</span></p>
          <p class="chunk" data-nb-ref-number="1084" data-nb-words="169" data-nb-chars="970"><span class="idea" data-nb-ref-number="1101" id="idea1101" data-nb-words="169" data-nb-chars="970">Když jsem uviděl tatínka, tak jsem se&nbsp;upokojil, jelikož tatínek je&nbsp;ze&nbsp;všech nejsilnější a&nbsp;každého přemůže, takovou jim dá, no, uvidíte, a&nbsp;maminka pravila jemným hlasem: „Ale, ale, Petinko, kdo bude takhle vyvádět?“ A&nbsp;já&nbsp;jsem ještě trochu brečel, ale ne&nbsp;moc, a&nbsp;pravil jsem vyčítavě: „Vy jste si&nbsp;šli pryč jakoby nic a&nbsp;nechali jste mne tam samotného, abysem se&nbsp;pral se&nbsp;všemi,“ a&nbsp;byl u&nbsp;mne taky pan doktor a&nbsp;ten pravil: „Nonono, junáku!“ a&nbsp;já&nbsp;jsem pravil zamračeně: „Nejsem u&nbsp;vás žádný junák a&nbsp;nechte si&nbsp;to!“ Jelikož jsem měl podezření, že&nbsp;pan doktor také patří mezi nepřátele, mně pořád připomínal toho generála, co&nbsp;mu&nbsp;Éda Kemlink kroutil nos. Pročež jsem pravil: „Můžete být rád, že&nbsp;vám nos ještě drží,“ čemuž se&nbsp;pan doktor zasmál silným hlasem: „Hohoho!“ Potom se&nbsp;pan doktor podíval na&nbsp;teploměr, zavřel svůj kufříček a&nbsp;pravil: „Nyní jsme z&nbsp;nejhoršího venku, hlavní věc jest klid, jenom klid a&nbsp;pořád klid,“ a&nbsp;podal našim ruku a&nbsp;ještě pravil: „Jsem váš nejuctivější sluha.“</span></p>
          <hr>
          <p class="chunk" data-nb-ref-number="1085" data-nb-words="58" data-nb-chars="313"><span class="idea" data-nb-ref-number="1102" id="idea1102" data-nb-words="58" data-nb-chars="313">Co&nbsp;asi dělá maharadža s&nbsp;paní maharání a&nbsp;co&nbsp;ta&nbsp;princezna? Co&nbsp;dělá krejčí Brabec s&nbsp;paní Brabcovou, co&nbsp;ti&nbsp;hadi, tygři, sloni, opice a&nbsp;ostatní domorodcové? A&nbsp;jestlipak má&nbsp;Jumbo ještě tu&nbsp;hezkou červenou čepičku a&nbsp;pamatuje se&nbsp;na&nbsp;toho, kdo mu&nbsp;ji&nbsp;koupil? A&nbsp;co&nbsp;Indie? Je&nbsp;vůbec nějaká Indie, či&nbsp;se&nbsp;vyskytuje jenom v&nbsp;atlasu?</span></p>
          <p class="chunk" data-nb-ref-number="1086" data-nb-words="50" data-nb-chars="307"><span class="idea" data-nb-ref-number="1103" id="idea1103" data-nb-words="50" data-nb-chars="307">Nechci se&nbsp;ptát našich, protože oni hned hartusí a&nbsp;chtějí, abych moc nemluvil a&nbsp;bral tu&nbsp;nedobrou meducínu. Ještě jsem si&nbsp;myslil, že&nbsp;bych snad o&nbsp;tom mohl mluvit s&nbsp;Kristýnou, ale jen jsem řekl: „Indie,“ už&nbsp;se&nbsp;začala chechtat, pročež jsem jí&nbsp;pravil: „Ty Rampepurdo rampepurďácká, ze&nbsp;všech nejrampepurdovatější!“</span></p>
          <p class="chunk" data-nb-ref-number="1087" data-nb-words="70" data-nb-chars="409"><span class="idea" data-nb-ref-number="1104" id="idea1104" data-nb-words="70" data-nb-chars="409">Celé noci spím jako špalek a&nbsp;nic se&nbsp;mně nezdá. Tuhle mně Kristýna půjčila zrcátko a&nbsp;já&nbsp;jsem se&nbsp;divil, že&nbsp;mám obličej docela malilinký jako panenka, co&nbsp;patří naší Mančince. Všichni říkají, že&nbsp;jsem byl velice nemocen, a&nbsp;náš Ladislav poslal psaní, ve&nbsp;kterém bylo napsáno: „Doufám, že&nbsp;milý bratr Petr nabude s&nbsp;boží pomocí vbrzku ztraceného zdraví, a&nbsp;ještě jednou Vás všecky srdečně zdraví Váš věrný syn Ladislav.“</span></p>
          <p class="chunk" data-nb-ref-number="1088" data-nb-words="119" data-nb-chars="636"><span class="idea" data-nb-ref-number="1105" id="idea1105" data-nb-words="119" data-nb-chars="636">Dnes byli u&nbsp;mne návštěvou hoši, co&nbsp;s&nbsp;nimi chodím, jelikož pan doktor dovolil, že&nbsp;už&nbsp;můžou přijít, tak oni přišli. Stáli kolem postele a&nbsp;byli čtyři a&nbsp;se&nbsp;mnou jich bylo pět. Byl mezi nimi také Pepek Zilvar a&nbsp;já&nbsp;bysem se&nbsp;ho&nbsp;rád byl otázal, jestli se&nbsp;doopravdicky oženil, nebo co&nbsp;s&nbsp;ním je, ale on&nbsp;nic nemluvil, asi se&nbsp;mu&nbsp;nechtělo před ostatními. A&nbsp;hoši mně vypravovali řeči, co&nbsp;je&nbsp;nového. Pravili, že&nbsp;máme nového pana učitele, on&nbsp;je&nbsp;ještě strašlivě mladý, pročež se&nbsp;mu&nbsp;říká učitelský spomocník, ale zato umí strašně rychle utíkat a&nbsp;hraje levé křídlo za&nbsp;S. K. Ctibor. Při posledním mistráku se&nbsp;utrhl a&nbsp;dal sám tři kusy, jeden z&nbsp;nich volejem.</span></p>
          <p class="chunk" data-nb-ref-number="1089" data-nb-words="26" data-nb-chars="144"><span class="idea" data-nb-ref-number="1106" id="idea1106" data-nb-words="26" data-nb-chars="144">A&nbsp;ještě pravili, že&nbsp;když jsem onemocněl, tak se&nbsp;musilo všecko vybílit a&nbsp;tři dny nebyla škola, z&nbsp;čehož byla mezi žactvem ukrutná radost a&nbsp;veselí.</span></p>
          <p class="chunk" data-nb-ref-number="1090" data-nb-words="37" data-nb-chars="193"><span class="idea" data-nb-ref-number="1107" id="idea1107" data-nb-words="37" data-nb-chars="193">Tázal jsem se&nbsp;jich: „Jestlipak, kluci, jste mně za&nbsp;to&nbsp;vděčni?“ a&nbsp;oni odvětili, že&nbsp;každý mne chválí a&nbsp;praví, že&nbsp;jsem pašák, jelikož mám spálu, což jest povedená věc, a&nbsp;já&nbsp;jsem na&nbsp;to&nbsp;velice hrdý.</span></p>
          <p class="chunk" data-nb-ref-number="1091" data-nb-words="35" data-nb-chars="170"><span class="idea" data-nb-ref-number="1108" id="idea1108" data-nb-words="35" data-nb-chars="170">Ale pořád mne to&nbsp;trápí, jak to&nbsp;bylo s&nbsp;tou Indií, a&nbsp;z&nbsp;hlavy mně to&nbsp;nejde. Proto jsem si&nbsp;umínil, že&nbsp;hochy vyzkouším. Jestli se&nbsp;podřeknou, tak je&nbsp;to&nbsp;dobré, když ne, tak nic.</span></p>
          <p class="chunk" data-nb-ref-number="1092" data-nb-words="22" data-nb-chars="124"><span class="idea" data-nb-ref-number="1109" id="idea1109" data-nb-words="22" data-nb-chars="124">A&nbsp;tak když byli tuhle zase u&nbsp;mne, znenadání jsem vybafl silným hlasem: „Indie?“ a&nbsp;pozoroval jsem je&nbsp;lstivým zrakem, co&nbsp;bude.</span></p>
          <p class="chunk" data-nb-ref-number="1093" data-nb-words="23" data-nb-chars="146"><span class="idea" data-nb-ref-number="1110" id="idea1110" data-nb-words="23" data-nb-chars="146">A&nbsp;hoši odvětili jednohlasně silným hlasem: „Indie!“ Znovu jsem se&nbsp;na&nbsp;ně&nbsp;zadíval lstivým zrakem a&nbsp;otázal jsem se&nbsp;ještě silnějším hlasem: „Kalkuta?“</span></p>
          <p class="chunk" data-nb-ref-number="1094" data-nb-words="7" data-nb-chars="47"><span class="idea" data-nb-ref-number="1111" id="idea1111" data-nb-words="7" data-nb-chars="47">A&nbsp;oni sborem odvětili silným hlasem: „Kalkuta!“</span></p>
          <p class="chunk" data-nb-ref-number="1095" data-nb-words="14" data-nb-chars="81"><span class="idea" data-nb-ref-number="1112" id="idea1112" data-nb-words="14" data-nb-chars="81">Opět jsem se&nbsp;na&nbsp;ně&nbsp;zadíval lstivým zrakem a&nbsp;najednou jsem se&nbsp;otázal: „Maharadža?“</span></p>
          <p class="chunk" data-nb-ref-number="1096" data-nb-words="70" data-nb-chars="400"><span class="idea" data-nb-ref-number="1113" id="idea1113" data-nb-words="70" data-nb-chars="400">Oni však odvětili ještě silnějším hlasem: „Maharadža!“ a&nbsp;Bejval pravil, že&nbsp;tohle jest vlastně primovní hra, kterou nazval hrou v&nbsp;Indii, a&nbsp;že&nbsp;bysme ji&nbsp;mohli často hrát, a&nbsp;já&nbsp;jsem pravil: „To bysme mohli, jelikož všichni dobře víme, jaká ta&nbsp;Indie jest,“ a&nbsp;přitom jsem se&nbsp;na&nbsp;ně&nbsp;díval lstivým zrakem, co&nbsp;tomu řeknou, jestli se&nbsp;konečně prozradí. Ale hoši neřekli nic, jenom Éda Kemlink pravil: „To se&nbsp;vr!“</span></p>
          <p class="chunk" data-nb-ref-number="1097" data-nb-words="64" data-nb-chars="320"><span class="idea" data-nb-ref-number="1114" id="idea1114" data-nb-words="64" data-nb-chars="320">Tak už&nbsp;jsem se&nbsp;neudržel a&nbsp;přímo jsem se&nbsp;zeptal Pepka Zilvarového, co&nbsp;mu&nbsp;řekl tatínek, když se&nbsp;oženil. Pepek se&nbsp;děsně zasmál a&nbsp;pravil: „Jdi, ty&nbsp;votroku!“ a&nbsp;ostatní hoši se&nbsp;taky smáli a&nbsp;Čenda Jirsák se&nbsp;divil, kde ty&nbsp;nápady beru. A&nbsp;já&nbsp;jsem jim pravil, ať&nbsp;si&nbsp;jdou domů, že&nbsp;se&nbsp;mi&nbsp;chce spát, a&nbsp;oni šli a&nbsp;pravili: „Tak nazdar!“</span></p>
          <p class="chunk" data-nb-ref-number="1098" data-nb-words="87" data-nb-chars="458"><span class="idea" data-nb-ref-number="1115" id="idea1115" data-nb-words="87" data-nb-chars="458">A&nbsp;dlouho jsem byl mrzutý, že&nbsp;nemůžu přijít na&nbsp;kloub tomu, jak to&nbsp;s&nbsp;tou Indií bylo, a&nbsp;strašně mně bylo líto, že&nbsp;by&nbsp;z&nbsp;těch podivuhodných dobrodružství nemělo být nic, že&nbsp;by&nbsp;to&nbsp;mělo být jenom mámení a&nbsp;přelud. I&nbsp;hrozně jsem tesknil po&nbsp;Indii, kde jest všecko krásné, nejkrásnější ze&nbsp;všeho na&nbsp;světě. Doufal jsem, že&nbsp;aspoň na&nbsp;noc mě&nbsp;přijde Indie opět navštívit, ale ona nedala o&nbsp;sobě vědět. A&nbsp;já&nbsp;jsem si&nbsp;pořád nemohl v&nbsp;hlavě srovnat: Bylo, bylo a&nbsp;najednou není nic?</span></p>
          <p class="chunk" data-nb-ref-number="1099" data-nb-words="20" data-nb-chars="106"><span class="idea" data-nb-ref-number="1116" id="idea1116" data-nb-words="20" data-nb-chars="106">A&nbsp;když přišla jednou ke&nbsp;mně Eva Svobodová, tak jsem přímo na&nbsp;ni&nbsp;uhodil: „Evo, ty&nbsp;jseš přece chytrá holka?“</span></p>
          <p class="chunk" data-nb-ref-number="1100" data-nb-words="4" data-nb-chars="24"><span class="idea" data-nb-ref-number="1117" id="idea1117" data-nb-words="4" data-nb-chars="24">„To jsem,“ odvětila ona.</span></p>
          <p class="chunk" data-nb-ref-number="1101" data-nb-words="8" data-nb-chars="42"><span class="idea" data-nb-ref-number="1118" id="idea1118" data-nb-words="8" data-nb-chars="42">„Pamatuješ se&nbsp;teda na&nbsp;tu&nbsp;veselku v&nbsp;Indii?“</span></p>
          <p class="chunk" data-nb-ref-number="1102" data-nb-words="4" data-nb-chars="27"><span class="idea" data-nb-ref-number="1119" id="idea1119" data-nb-words="4" data-nb-chars="27">„Jakou veselku?“ divila se.</span></p>
          <p class="chunk" data-nb-ref-number="1103" data-nb-words="11" data-nb-chars="64"><span class="idea" data-nb-ref-number="1120" id="idea1120" data-nb-words="11" data-nb-chars="64">„No, přece&nbsp;–&nbsp;jak se&nbsp;ženil Pepek Zilvar s&nbsp;královskou princeznou.“</span></p>
          <p class="chunk" data-nb-ref-number="1104" data-nb-words="15" data-nb-chars="94"><span class="idea" data-nb-ref-number="1121" id="idea1121" data-nb-words="15" data-nb-chars="94">Eva otevřela svoje modrá vočadla na&nbsp;celé kolo. „Pepek Zilvar? S&nbsp;královskou princeznou? No&nbsp;ne!“</span></p>
          <p class="chunk" data-nb-ref-number="1105" data-nb-words="22" data-nb-chars="137"><span class="idea" data-nb-ref-number="1122" id="idea1122" data-nb-words="22" data-nb-chars="137">„Evo,“ pravil jsem důtklivým hlasem, „vzpomeň si, jaks sama povídala, že&nbsp;princezna má&nbsp;šaty z&nbsp;těžkého atlasu a&nbsp;vlečku dva metry čtyřicet.“</span></p>
          <p class="chunk" data-nb-ref-number="1106" data-nb-words="57" data-nb-chars="320"><span class="idea" data-nb-ref-number="1123" id="idea1123" data-nb-words="57" data-nb-chars="320">„Šaty z&nbsp;těžkého atlasu? A&nbsp;říkáš, že&nbsp;měla vlečku dva metry čtyřicet? To&nbsp;musila být krásná veselka. A&nbsp;bylo tam hodně lidí? A&nbsp;co&nbsp;družičky? Co&nbsp;měly na&nbsp;sobě, povídej! A&nbsp;hudba byla a&nbsp;zpěv? A&nbsp;měla nevěsta věneček? A&nbsp;jaké to&nbsp;bylo, když si&nbsp;před oltářem řekli své neodvolatelné ‚ano‘? Plakala nevěsta hodně? Tak povídej, člověče!“</span></p>
          <p class="chunk" data-nb-ref-number="1107" data-nb-words="17" data-nb-chars="92"><span class="idea" data-nb-ref-number="1124" id="idea1124" data-nb-words="17" data-nb-chars="92">„Co bych povídal? Víš všecko zrovna tak dobře jako já. Byli jsme tam spolu. Jen si&nbsp;vzpomeň.“</span></p>
          <p class="chunk" data-nb-ref-number="1108" data-nb-words="8" data-nb-chars="51"><span class="idea" data-nb-ref-number="1125" id="idea1125" data-nb-words="8" data-nb-chars="51">Eva chvíli přemýšlela a&nbsp;pak smutně zavrtěla hlavou.</span></p>
          <p class="chunk" data-nb-ref-number="1109" data-nb-words="20" data-nb-chars="128"><span class="idea" data-nb-ref-number="1126" id="idea1126" data-nb-words="20" data-nb-chars="128">„Nic nevím,“ pravila. „Nikde jsem nebyla. Z&nbsp;domova jsem paty nevytáhla. Škoda. Indická veselka&nbsp;–&nbsp;to musí být něco báchorečného.“</span></p>
          <p class="chunk" data-nb-ref-number="1110" data-nb-words="58" data-nb-chars="299"><span class="idea" data-nb-ref-number="1127" id="idea1127" data-nb-words="58" data-nb-chars="299">Když Eva odešla, tak jsem se&nbsp;podíval na&nbsp;své nohy. Mám nohy vrabčí. Zkoušel jsem se&nbsp;projít po&nbsp;pokoji, ale nesvedl jsem to. Bylo mně dusno a&nbsp;hlava se&nbsp;mně točila. Myslím si, že&nbsp;bych nepřemohl ani Vendu Štěpánkového. Ale já&nbsp;brzy okřeju a&nbsp;zesílím, a&nbsp;pak se&nbsp;každému postavím. Á-no! To&nbsp;se&nbsp;mně chce&nbsp;–&nbsp;spát&nbsp;–</span></p>
        </section>
        <section class="footnotes" role="doc-endnotes">
          <hr>
          <ol>
            <li id="fn:1" role="doc-endnote" class="chunk" data-nb-ref-number="1111" data-nb-words="17" data-nb-chars="96"><span class="idea" data-nb-ref-number="1128" id="idea1128" data-nb-words="17" data-nb-chars="96"><p>Dětská hra s&nbsp;malým dřevěným špalíkem a&nbsp;tyčkou, kterým se&nbsp;špalík odpaluje do&nbsp;dálky. <em>Pozn. red.</em> <a href="#fnref:1" class="footnote-backref" role="doc-backlink">↩︎</a></p></span></li>
            <li id="fn:2" role="doc-endnote" class="chunk" data-nb-ref-number="1112" data-nb-words="8" data-nb-chars="53"><span class="idea" data-nb-ref-number="1129" id="idea1129" data-nb-words="8" data-nb-chars="53"><p>Skrofulosa – tuberkulóza mízních uzlin. <em>Pozn. red.</em> <a href="#fnref:2" class="footnote-backref" role="doc-backlink">↩︎</a></p></span></li>
            <li id="fn:3" role="doc-endnote" class="chunk" data-nb-ref-number="1113" data-nb-words="16" data-nb-chars="120"><span class="idea" data-nb-ref-number="1130" id="idea1130" data-nb-words="16" data-nb-chars="120"><p>Sharkovky – dobrodružství detektiva Toma Sharka, kliftonky – dobrodružné příběhy detektiva Léona Cliftona. <em>Pozn. red.</em> <a href="#fnref:3" class="footnote-backref" role="doc-backlink">↩︎</a></p></span></li>
            <li id="fn:4" role="doc-endnote" class="chunk" data-nb-ref-number="1114" data-nb-words="13" data-nb-chars="73"><span class="idea" data-nb-ref-number="1131" id="idea1131" data-nb-words="13" data-nb-chars="73"><p>Horia a&nbsp;Gloska – postavy z&nbsp;loutkových her Matěje Kopeckého. <em>Pozn. red</em>. <a href="#fnref:4" class="footnote-backref" role="doc-backlink">↩︎</a></p></span></li>
            <li id="fn:5" role="doc-endnote" class="chunk" data-nb-ref-number="1115" data-nb-words="4" data-nb-chars="22"><span class="idea" data-nb-ref-number="1132" id="idea1132" data-nb-words="4" data-nb-chars="22"><p>Kravaty. <em>Pozn. red.</em> <a href="#fnref:5" class="footnote-backref" role="doc-backlink">↩︎</a></p></span></li>
            <li id="fn:6" role="doc-endnote" class="chunk" data-nb-ref-number="1116" data-nb-words="7" data-nb-chars="37"><span class="idea" data-nb-ref-number="1133" id="idea1133" data-nb-words="7" data-nb-chars="37"><p>Drze lhát, vymýšlet si. <em>Pozn. red.</em> <a href="#fnref:6" class="footnote-backref" role="doc-backlink">↩︎</a></p></span></li>
            <li id="fn:7" role="doc-endnote" class="chunk" data-nb-ref-number="1117" data-nb-words="4" data-nb-chars="21"><span class="idea" data-nb-ref-number="1134" id="idea1134" data-nb-words="4" data-nb-chars="21"><p>Křeslo. <em>Pozn. red.</em> <a href="#fnref:7" class="footnote-backref" role="doc-backlink">↩︎</a></p></span></li>
            <li id="fn:8" role="doc-endnote" class="chunk" data-nb-ref-number="1118" data-nb-words="6" data-nb-chars="44"><span class="idea" data-nb-ref-number="1135" id="idea1135" data-nb-words="6" data-nb-chars="44"><p>Katecheta, učitel náboženství. <em>Pozn. red.</em> <a href="#fnref:8" class="footnote-backref" role="doc-backlink">↩︎</a></p></span></li>
            <li id="fn:9" role="doc-endnote" class="chunk" data-nb-ref-number="1119" data-nb-words="6" data-nb-chars="41"><span class="idea" data-nb-ref-number="1136" id="idea1136" data-nb-words="6" data-nb-chars="41"><p>Artilerie – dělostřelectvo. <em>Pozn. red.</em> <a href="#fnref:9" class="footnote-backref" role="doc-backlink">↩︎</a></p></span></li>
            <li id="fn:10" role="doc-endnote" class="chunk" data-nb-ref-number="1120" data-nb-words="5" data-nb-chars="26"><span class="idea" data-nb-ref-number="1137" id="idea1137" data-nb-words="5" data-nb-chars="26"><p>Pýr, plevel. <em>Pozn. red.</em> <a href="#fnref:10" class="footnote-backref" role="doc-backlink">↩︎</a></p></span></li>
            <li id="fn:11" role="doc-endnote" class="chunk" data-nb-ref-number="1121" data-nb-words="6" data-nb-chars="33"><span class="idea" data-nb-ref-number="1138" id="idea1138" data-nb-words="6" data-nb-chars="33"><p>Zoraná, měkká půda. <em>Pozn. red.</em> <a href="#fnref:11" class="footnote-backref" role="doc-backlink">↩︎</a></p></span></li>
            <li id="fn:12" role="doc-endnote" class="chunk" data-nb-ref-number="1122" data-nb-words="5" data-nb-chars="28"><span class="idea" data-nb-ref-number="1139" id="idea1139" data-nb-words="5" data-nb-chars="28"><p>Stěhovací vůz. <em>Pozn. red.</em> <a href="#fnref:12" class="footnote-backref" role="doc-backlink">↩︎</a></p></span></li>
            <li id="fn:13" role="doc-endnote" class="chunk" data-nb-ref-number="1123" data-nb-words="9" data-nb-chars="51"><span class="idea" data-nb-ref-number="1140" id="idea1140" data-nb-words="9" data-nb-chars="51"><p>Zkvaknout – rázně odbýt, vykašlat se. <em>Pozn. red.</em> <a href="#fnref:13" class="footnote-backref" role="doc-backlink">↩︎</a></p></span></li>
            <li id="fn:14" role="doc-endnote" class="chunk" data-nb-ref-number="1124" data-nb-words="5" data-nb-chars="23"><span class="idea" data-nb-ref-number="1141" id="idea1141" data-nb-words="5" data-nb-chars="23"><p>K&nbsp;večeru. <em>Pozn. red.</em> <a href="#fnref:14" class="footnote-backref" role="doc-backlink">↩︎</a></p></span></li>
            <li id="fn:15" role="doc-endnote" class="chunk" data-nb-ref-number="1125" data-nb-words="12" data-nb-chars="80"><span class="idea" data-nb-ref-number="1142" id="idea1142" data-nb-words="12" data-nb-chars="80"><p>Orientální cukrovinka vyrobená z&nbsp;ořechů a&nbsp;lisované hroznové šťávy. <em>Pozn. red.</em> <a href="#fnref:15" class="footnote-backref" role="doc-backlink">↩︎</a></p></span></li>
            <li id="fn:16" role="doc-endnote" class="chunk" data-nb-ref-number="1126" data-nb-words="12" data-nb-chars="88"><span class="idea" data-nb-ref-number="1143" id="idea1143" data-nb-words="12" data-nb-chars="88"><p><em>Miloslav Vlnovský, Bremský kormidelník</em> – dobrodružný román o&nbsp;trosečnících. <em>Pozn. red.</em> <a href="#fnref:16" class="footnote-backref" role="doc-backlink">↩︎</a></p></span></li>
            <li id="fn:17" role="doc-endnote" class="chunk" data-nb-ref-number="1127" data-nb-words="13" data-nb-chars="69"><span class="idea" data-nb-ref-number="1144" id="idea1144" data-nb-words="13" data-nb-chars="69"><p>Koryto nebo žlab vedoucí vodu nad zemí na&nbsp;mlýnské kolo. <em>Pozn. red.</em> <a href="#fnref:17" class="footnote-backref" role="doc-backlink">↩︎</a></p></span></li>
            <li id="fn:18" role="doc-endnote" class="chunk" data-nb-ref-number="1128" data-nb-words="6" data-nb-chars="34"><span class="idea" data-nb-ref-number="1145" id="idea1145" data-nb-words="6" data-nb-chars="34"><p>Marodí, lehce stoná. <em>Pozn. red.</em> <a href="#fnref:18" class="footnote-backref" role="doc-backlink">↩︎</a></p></span></li>
            <li id="fn:19" role="doc-endnote" class="chunk" data-nb-ref-number="1129" data-nb-words="7" data-nb-chars="44"><span class="idea" data-nb-ref-number="1146" id="idea1146" data-nb-words="7" data-nb-chars="44"><p>Druh melodické hudební ozdoby. <em>Pozn. red.</em> <a href="#fnref:19" class="footnote-backref" role="doc-backlink">↩︎</a></p></span></li>
            <li id="fn:20" role="doc-endnote" class="chunk" data-nb-ref-number="1130" data-nb-words="4" data-nb-chars="23"><span class="idea" data-nb-ref-number="1147" id="idea1147" data-nb-words="4" data-nb-chars="23"><p>Stolička. <em>Pozn. red.</em> <a href="#fnref:20" class="footnote-backref" role="doc-backlink">↩︎</a></p></span></li>
            <li id="fn:21" role="doc-endnote" class="chunk" data-nb-ref-number="1131" data-nb-words="11" data-nb-chars="69"><span class="idea" data-nb-ref-number="1148" id="idea1148" data-nb-words="11" data-nb-chars="69"><p>Prosklená skříň na&nbsp;nádobí, vitrína (z něm. Glaskasten). <em>Pozn. red.</em> <a href="#fnref:21" class="footnote-backref" role="doc-backlink">↩︎</a></p></span></li>
            <li id="fn:22" role="doc-endnote" class="chunk" data-nb-ref-number="1132" data-nb-words="9" data-nb-chars="54"><span class="idea" data-nb-ref-number="1149" id="idea1149" data-nb-words="9" data-nb-chars="54"><p>Pilná, spěšná práce (z něm. Postarbeit). <em>Pozn. red</em>. <a href="#fnref:22" class="footnote-backref" role="doc-backlink">↩︎</a></p></span></li>
            <li id="fn:23" role="doc-endnote" class="chunk" data-nb-ref-number="1133" data-nb-words="22" data-nb-chars="125"><span class="idea" data-nb-ref-number="1150" id="idea1150" data-nb-words="22" data-nb-chars="125"><p>Skleněný poklop, pod který se&nbsp;dříve ukládaly památeční věci nebo sošky svatých z&nbsp;vosku, aby se&nbsp;na&nbsp;ně&nbsp;neprášilo. <em>Pozn. red.</em> <a href="#fnref:23" class="footnote-backref" role="doc-backlink">↩︎</a></p></span></li>
            <li id="fn:24" role="doc-endnote" class="chunk" data-nb-ref-number="1134" data-nb-words="7" data-nb-chars="39"><span class="idea" data-nb-ref-number="1151" id="idea1151" data-nb-words="7" data-nb-chars="39"><p>Zanícený pupínek na&nbsp;kůži. <em>Pozn. red.</em> <a href="#fnref:24" class="footnote-backref" role="doc-backlink">↩︎</a></p></span></li>
            <li id="fn:25" role="doc-endnote" class="chunk" data-nb-ref-number="1135" data-nb-words="4" data-nb-chars="21"><span class="idea" data-nb-ref-number="1152" id="idea1152" data-nb-words="4" data-nb-chars="21"><p>Napříč. <em>Pozn. red.</em> <a href="#fnref:25" class="footnote-backref" role="doc-backlink">↩︎</a></p></span></li>
            <li id="fn:26" role="doc-endnote" class="chunk" data-nb-ref-number="1136" data-nb-words="6" data-nb-chars="41"><span class="idea" data-nb-ref-number="1153" id="idea1153" data-nb-words="6" data-nb-chars="41"><p>Drogista, majitel drogerie. <em>Pozn. red.</em> <a href="#fnref:26" class="footnote-backref" role="doc-backlink">↩︎</a></p></span></li>
            <li id="fn:27" role="doc-endnote" class="chunk" data-nb-ref-number="1137" data-nb-words="8" data-nb-chars="44"><span class="idea" data-nb-ref-number="1154" id="idea1154" data-nb-words="8" data-nb-chars="44"><p>Brýle upevňované pouze na&nbsp;nos. <em>Pozn. red.</em> <a href="#fnref:27" class="footnote-backref" role="doc-backlink">↩︎</a></p></span></li>
            <li id="fn:28" role="doc-endnote" class="chunk" data-nb-ref-number="1138" data-nb-words="7" data-nb-chars="41"><span class="idea" data-nb-ref-number="1155" id="idea1155" data-nb-words="7" data-nb-chars="41"><p>Kožená nebo plátěná přilba. <em>Pozn. red.</em> <a href="#fnref:28" class="footnote-backref" role="doc-backlink">↩︎</a></p></span></li>
            <li id="fn:29" role="doc-endnote" class="chunk" data-nb-ref-number="1139" data-nb-words="7" data-nb-chars="34"><span class="idea" data-nb-ref-number="1156" id="idea1156" data-nb-words="7" data-nb-chars="34"><p>Bodná a&nbsp;sečná zbraň. <em>Pozn. red.</em> <a href="#fnref:29" class="footnote-backref" role="doc-backlink">↩︎</a></p></span></li>
            <li id="fn:30" role="doc-endnote" class="chunk" data-nb-ref-number="1140" data-nb-words="5" data-nb-chars="32"><span class="idea" data-nb-ref-number="1157" id="idea1157" data-nb-words="5" data-nb-chars="32"><p>Šatník, prádelník. <em>Pozn. red.</em> <a href="#fnref:30" class="footnote-backref" role="doc-backlink">↩︎</a></p></span></li>
            <li id="fn:31" role="doc-endnote" class="chunk" data-nb-ref-number="1141" data-nb-words="5" data-nb-chars="29"><span class="idea" data-nb-ref-number="1158" id="idea1158" data-nb-words="5" data-nb-chars="29"><p>Okolky, cavyky. <em>Pozn. red.</em> <a href="#fnref:31" class="footnote-backref" role="doc-backlink">↩︎</a></p></span></li>
            <li id="fn:32" role="doc-endnote" class="chunk" data-nb-ref-number="1142" data-nb-words="4" data-nb-chars="22"><span class="idea" data-nb-ref-number="1159" id="idea1159" data-nb-words="4" data-nb-chars="22"><p>Zkouška. <em>Pozn. red.</em> <a href="#fnref:32" class="footnote-backref" role="doc-backlink">↩︎</a></p></span></li>
            <li id="fn:33" role="doc-endnote" class="chunk" data-nb-ref-number="1143" data-nb-words="5" data-nb-chars="28"><span class="idea" data-nb-ref-number="1160" id="idea1160" data-nb-words="5" data-nb-chars="28"><p>Zde: podšívka. <em>Pozn. red.</em> <a href="#fnref:33" class="footnote-backref" role="doc-backlink">↩︎</a></p></span></li>
            <li id="fn:34" role="doc-endnote" class="chunk" data-nb-ref-number="1144" data-nb-words="14" data-nb-chars="67"><span class="idea" data-nb-ref-number="1161" id="idea1161" data-nb-words="14" data-nb-chars="67"><p>Místo mezi kamny a&nbsp;zdí, kde se&nbsp;dá&nbsp;sedět, příp. ležet. <em>Pozn. red.</em> <a href="#fnref:34" class="footnote-backref" role="doc-backlink">↩︎</a></p></span></li>
            <li id="fn:35" role="doc-endnote" class="chunk" data-nb-ref-number="1145" data-nb-words="7" data-nb-chars="41"><span class="idea" data-nb-ref-number="1162" id="idea1162" data-nb-words="7" data-nb-chars="41"><p>Pletenec vlasů, cop, vrkoč. <em>Pozn. red.</em> <a href="#fnref:35" class="footnote-backref" role="doc-backlink">↩︎</a></p></span></li>
          </ol>
        </section>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./bylo_nas_pet_007.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-vfjOb68TYKwydbA6VoqNahs+Oae7h/iRCJb/5YZHc8w="></script>
  </body>
</html>